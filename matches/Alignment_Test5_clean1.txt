de la rdzas ni dgu ste bdag dus phyogs yid nam mkha' ste rtag pa'i rdzas lnga dang sa chu me rlung ste mi rtag pa'i rdzas bzhi'o|| rdzas la brten pa'i yon tan ni nyi shu rtsa lnga las bdag gi rdzas la brten pa bcu gsum ni bde ba sdug bsngal bar ma chos chos ma yin pa 'dus byas pa 'bad pa'i shugs rnam shes drug go|| dus dang phyogs la brten pa bdun ni grangs dang bongs tshod gnyis phrad pa dang byed pa gnyis gzhan dang gzhan ma yin pa gnyis so so ba'o|| yon tan ni rnam pa lnga ste sgra nam mkha'i yon tan dri sa'i ro chu'i reg bya rlung gi kha dog me'i yon tan no|| las ni lnga ste 'degs 'jog gnyis brkyang bskum gnyis 'gro ba'o|| spyi ni gnyis te khyab pa dang nyi tshe ba'o|| bye brag ni phan tshun 'dre bar mi byed pa'i chos so|| 'du ba ni rdzas dang yon tan 'brel bar byed pa'o|| de'ang bdag ni rtag pa gcig pu thams cad la khyab pa sems can gyi rgyud du gtogs pa za ba po yin pas bems po ste khyad par lnga ldan du 'dod pa nyid gzhan bdag kyang ni 'dir bdag nyid|| 'dod dang sdang sogs yon tan can|| rten dang kun 'jug za ba po|| rang nyid bems po'i ngo bor 'dod|| ces so|| bdag de bems po yin yang sgo lnga'i rnam shes yon tan du 'dod pas yul 'dzin par nus la ngo bo rtag pa yin yang 'bad pa dang 'du ba yon tan du bltas pas lus len pa la sogs pa de'i yon tan du 'dod de bdag nyid rtag kyang byed por 'gyur|| rdza chag bye 'phur ji bzhin du|| 'jig rten 'di nas pha rol du|| 'pho zhing nying mtshams sbyor ba na|| bdag ces bya ba des len to|| zhes so|| gsum pa khyab 'jug pa ni lha khyab 'jug gis bstan bcos 'bum sde brtsams shing lte ba pad mo'i skye gnas las tshangs pa gdong bzhi pa byung ste snod bcud thams cad tshangs pa des sprul pas 'jig rten mes zhes bya'o|| de'i gdong bzhi las snyan ngag dang srid srungs mchod sbyin nges brjod kyi rigs byed chen po bzhi bshad pa rnams kyang thog ma med pa nas rtag par yod pa tshangs pas dran nas brjod pas rigs byed rtag par 'dod pa'o|| phyis drang srong rnams kyis bsdus te rang rang gi gzhung smra ba'i nang tshan la khyab 'jug gi bstan bcos brda sprod ngag gi 'od zer la brten pa brda sprod pa dang drang srong ag ne'i smra ba'i mtshon cha la brten pa'i tshad ma pa la rna ma phug pa dang drang srong bden gyi sgom rim skor dgu la brten pa'i sgom sgrub pa la gsang ba pa dang drang srong ngan spong gi rnam dpyod gsal ba la brten pa'i gzhung 'chad pa la dpyod pa ba dang drang srong rgyun shes kyi bu la sogs pa'i tsa ra ka 'bum sde la brten pa'i gso dpyad pa la tsar ka pa zhes bya ba dang lnga'o|| 'di dag rigs byed bzhi tshad mar 'dod de snyan ngag gis skye bo rnams dga' bar byed pa dang srid srungs kyis rang gi sde rgyal bar byed pa dang mchod sbyin gyis 'di phyi'i don sgrub pa dang nges brjod kyis mchog sgrub par byed pa'o|| 'di la khyab 'jug pa tshangs pa ba rigs byed pa zhes bya'o|| bzhi pa rgyal ba pa ni lha chen po rgyal ba dam pas srog dang zad pa sdom pa dang|| nges par dga' dang 'chi dang las|| sdig dang bsod nams thar pa ste|| shes pa'i tshig gi don dgur nges|| zhes pa'i tshig don rgyan gyi snang ba la brten pa'i gzhung smra ba rnams thar pa mdog dbyibs can dang shing sems pa can du 'dod de lo 'dab bcad na 'khum pa dang pags pa bshus na skams pas 'chi ba'i phyir zhes pa'o|| 'di la rgyal ba dam pas dka' bzlog dad pas lus bsregs na|| mchog tu rgyal bar spyan stong bzhed|| gzas zin dus su mgo bcad na|| tshangs pa thob par kar+Na 'dod|| bcings bsregs 'gegs te shi ba ni|| grol bar 'gyur zhes rgyal ba smra|| zhes pa'i brtul zhugs bshad pa'i rjes su 'brang ngo|| 'di la rgyal ba pa don dgu pa gcer bu pa zhes bya'o|| lnga pa chad par lta ba sde gcig ni sum cu rtsa gsum du phur bu la brten nas grub pa thob pa la brgya byin gyis sgra bslabs pas lha'i bla ma zhes bya ba des lha ma yin rnams lha la 'thab pa na rgyu 'bras la 'dzem nas lha rnams spro ba zhan pa na re zhig lha rnams spro zhing 'khrug pa rgyal bar bya ba'i phyir tshe snga phyi dang las rgyu 'bras dang thar pa dang grol ba thams cad la skur ba 'debs pa lta ba'i snying po zhes bya ba'i bstan bcos brtsams pa phyis mi yul du grog mkhar bas dar bar byas te de nyid las bzang mo ma shi'i bar du dga' mgur spyod|| shi nas de yi spyod yul min|| lus kyang thal ba bzhin song nas|| slar skye ba dag ga la srid|| ces tshe snga phyi med par 'dod la ji tsam dbang po'i spyod yul ba|| skyes bu'ang de tsam kho nar zad|| ces mig gis mthong ba'i sems can ma gtogs pa med do zhes 'gro ba la skur pa 'debs pa dang kye ma mang thos gang smra ba|| slu byed spyang ki'i rjes dang mtshungs|| zhes gzhung lugs thams cad la skur ba 'debs pa dang blo ni lus kyi bdag nyid dang|| lus 'bras lus kyi yon tan dang|| 'di ltar lugs gsum la brten nas|| goms pas srid pa yod ma yin|| ces lam ma goms pa'i 'bras bu sangs rgyas la skur pa 'debs pa dang sgro btags 'dzin phyir tshad ma min|| ces tshad ma la skur pa 'debs pa dang pad mo'i ge sar su yis byas|| rma bya'i ri mo su yis bris|| tsher ma rnon po su yis brdar|| thams cad rgyu med ngo bos byung|| zhes pa dang nyi shar chu bo thur du 'bab pa dang|| sran zlum tsher ma gzang ring rno ba dang|| rma bya'i mdongs bkra shin tu mdzes pa dang|| rgyal po'i bu mo blta na sdug pa rnams|| sus kyang ma byas ngo bo nyid kyis byung|| zhes bskyed bya skyed byed kyi rgyu 'bras la skur ba 'debs shing ngo bo nyid rgyur smra bas spang la sha mo ltar skye ba 'phral byung du 'dod cing bdag dang bde sdug ma shi'i bar la yod la shi nas rgyun chad par 'dod de 'di dag la phur bu pa rgyang phan pa tshu rol mdzes pa zhes bya'o|| de ltar phyi rol pa'i gzhung lugs la dbye na lta ba log pa sum brgya drug cu la rtag pa dang chad pa dang gnyis kar lta ba'i mu la brgya nyi shu nyi shu ste sum brgya drug cu'o|| bsdu na lta ba drug cu rtsa gnyis dang de'ang bsdu na rtag chad gnyis te sdud pa las 'jig tshogs lta bar lta ba drug cu gnyis 'dus ltar|| ces so|| de'ang rtag par lta ba la nyi shu chad pa la nyi shu gnyis kar lta ba la nyer gnyis te rgyas par ni mdo sde tshangs pa'i dra ba dang ye shes rgyas par blta bar bya'o|| 'dir de dag gi dbye ba bshad pas lam ngan par rtogs nas mi 'jug pa'i phyir dgag pa yang don gyis byas par bsam ste yi ges 'jigs nas ma spros so|| da ni nang pa'i gzhung lugs rgya cher dbye ba la gnyis te phyi pa las 'phags tshul dang rab tu dbye ba'o|| dang po ni lha dkon mchog gsum skyabs gnas su 'dzin cing chos rtags kyi phyag rgya bzhi khas len na nang ba yin la mi len na phyi rol pa'o|| de la skyabs gnas kyi dkon mchog ngos gzung ba ni theg pa chung ngus sangs rgyas mchog gi sprul pa shAkya thub pa lta bu chos lung dang rtogs pa'i bdag nyid can dge 'dun nyan thos rang sangs rgyas kyi zhugs pa bzhi dang gnas pa gsum ste dgra bcom 'bras bu la gnas pa ni sangs rgyas kyi khongs su 'du ba'o|| zhugs pa bzhi ni rgyun zhugs phyir 'ong phyir mi 'ong dgra bcom zhugs pa'o|| gnas pa gsum ni rgyun zhugs phyir 'ong phyir mi 'ong gi 'bras bu la gnas pa'o|| theg pa chen po pa ltar na sangs rgyas sku gsum gyi bdag nyid can no|| chos mdo dang rgyud du gtogs pa'i lung dang bskyed rdzogs la sogs pa'i lta ba dang ting nge 'dzin la sogs pa so so rang gi rig pa'i ye shes rtogs pa'i bdag nyid can no|| dge 'dun ni 'phags pa slob pa dang mi slob pa'i rang bzhin sangs rgyas las gzhan pa byang chub sems dpa' dang rig pa 'dzin pa la sogs pa'o|| 'di dag kyang rgyu dang 'bras bu'i skyabs gnas gnyis su gnas te de'ang 'bras bu la dmigs nas skyel ma zhu ba ltar sangs rgyas la ston pa chos la lam dge 'dun la lam sgrub pa'i grogs su zhu ba'i phyir skyabs su 'gro ba ni rgyu'i skyabs 'gro yin la skyabs gsum de dag ma 'ongs pa na rang rgyud la thob par bya ba'i don du 'bras bu la dmigs te skyabs su 'gro na 'bras bu'i skyabs su 'gro ba ste rgyu dang 'bras bu gnyis la dmigs pa'i cha nas de skad ces btags pa yin no|| 'di dag gi rnam gzhag la rgyas pa ni kho bos byas pa'i bstan bcos ngais don shing rta chen por gtan la phab zin pas der blta'o|| chos rtags kyi phyag rgya bzhi ni 'dus byas thams cad mi rtag pa zag pa dang bcas pa thams cad sdug bsngal ba chos thams cad stong zhing bdag med pa mya ngan las 'das pa thams cad zhi ba'o|| de la rgyu rkyen las skyes pa'i chos 'dus byas so cog mi rtag ste 'phral du bskyed cing dus gnyis par mi sdaud pas mi rtag pa zhes bya ste ched du brjod pa'i tshoms las kye ma 'dus byas rnams mi rtag ces so|| 'khor bas mtshon pa'i chos zag pa dang bcas pa rnams sdug bsngal rgyu 'bras kyi rang bzhin las ma 'das te zag pa bcas pa de dag ni|| sdug bsngal 'du byed nyon mongs can|| ces so|| khyad par 'khor ba sdug bsngal te 'dul ba lung las sems can dmyal ba dmyal mes nyams|| yi dwags bkres shing skom pas nyams|| dud 'gro gcig la gcig zas nyams|| mi dag yongs su tshol bas nyams|| lha min 'thab dang rtsod pas nyams|| lha dag bag med pa yis nyams|| 'khor ba khab kyi rtse tsam na|| bde ba nam yang yod ma yin|| ces so|| snang srid snod bcud 'khor 'das kyis bsdus pa'i chos thams cad bdag med de rang bzhin med pa'i phyir ro|| byang chub sems 'grel las me yi rang bzhin tsha ba dang|| bu ram rang bzhin mngar ba ltar|| de bzhin chos rnams thams cad kyi|| rang bzhin stong pa nyid du gsungs|| zhes so|| mya ngan las 'das pa ni 'gog pa zhi ba ste ched du brjod pa'i tshoms las de bas zhi bar gyur pa bde|| zhes pa dang lcags kyi khyim du skyes pa'i rabs las mya ngan 'das zhir 'gro ba yi|| chos bstan thos kyang ma byas so|| zhes so|| 'di dag rgyas par ni theg pa thams cad du 'chad do|| theg pa so so'i rab tu dbye ba la gnyis te rgyu mtshan nyid kyi theg pa dang 'bras bu gsang sngags kyi theg pa'o|| dang po la'ang grub pa'i mtha' spyir dbye ba dang lam bgrod tshul bye brag tu dbye ba gnyis las dang po la theg pa chung ngu dang chen po gnyis te chung ngu la grub pa'i mtha' rags pa phye na gsum las nyan thos gnas ma bu'i sde pa ni sngon sangs rgyas mya ngan las 'das pa'i tshe gcer bu pa'i ston pa zhig 'ong pa la tshur shog gis rab tu byung bas nyan thons su 'gyur pa des gang zag gi bdag phung po dang gcig gam tha dad dam gnyis ka'am gnyis ka ma yin par yod ces dris pa las cang mi gsung pas lan btab kyang brjod du med par yod par go nas chos 'di par zhugs kyang lta ba mu stegs dang 'dres te brjod du med pa'i bdag khas len pa'o|| de'i gzhung gis dge ba dang mi dge ba'i las thams cad kyi byed pa po dang rang gis byas pa'i 'dod pa dang mi 'dod pa'i 'bras bu'i za ba po phung po snga ma dor nas phyi ma len pa ni bdag gi dngos po yin te de'ang bdag de rtag pa ma yin te skye ba snga ma dor nas phyi ma len pa'i phyir ro|| mi rtag pa yang ma yin te tshe 'di'i bdag gis las byas pa la longs spyod zin pa dang ma 'ongs pa'i bdag ma byas pa'i las kyi 'bras bu la longs spyod par 'gyur ba'i phyir ro|| de gnyis ka'ang bdag gcig tu 'gyur ba de las kyi 'bras bu rdzogs par spyad pas 'bras bu chud zos pa dang spyod par 'gyur bas ma zos pa zhes bya zhing za ba po'am longs spyod par byed pa po bdag tu gcig pas mi rtag pa yang ma yin zhes 'dod do des na bdag de rtag pa dang mi rtag pa gang du yang brjod du med pa'i gang zag gi bdag tu yod do zhes smra'o|| tshul 'di ni bzang po ma yin te rtag pa bkag na mi rtag pa bsgrub pa med pa'i phyir dang mi rtag pa bkag pa'ang rtag pa bsgrubs pa la ltos pa'i phyir dang rtag mi rtag gnyis ka ma yin pa yang ga la srid pas mi 'thad pa kho na'o|| nyan thos bye brag tu smra ba dag ni rdzas tha dad pa'i shes bya'i gzhi lnga khas len to|| de'ang gzugs kyi gzhi sems kyi gzhi sems las byung ba'i gzhi mi ldan pa'i 'du byed 'dus ma byas pa dang lnga'o|| dang po ni bstan du yod pa la thogs pa dang bcas pa'i gzugs sa chu me rlung gi rdul phran cha med don dam pa'i dngos po bskor ba bar dang bcas par 'dus pa las rags pa bsgrub pa gang yin pa'o|| bstan du med la thogs pa dang bcas pa'i gzugs mig rna ba sna lce lus te dbang po lnga dang sgra dri ro reg bya'o|| bstan du med la thogs pa med pa'i gzugs lus kyi spyir khyab pa nags la me zhugs pa ltar gnas pa'i sdom pa dang sdom pa ma yin pa dang bar mas bsdus pa'o|| rdul phran de dag kyang phyi rol na 'byung ba bzhi dang kha dog dri ro reg bya'i rdul bzhi ste brgyad du 'dus la lus kyi dbang po la brgyad po dang de nyid kyi rdul de dgu gnas la mig gi dbang po la sogs pa dbang po gzhan la snga ma dgu po'i steng du mig la sogs pa rang nyid kyi rdul dang bcu gnas pa yin no|| de'ang rdul phra rab gnyen pos bcom pa dang rig pas gzhig ste bsal yang rdul phra rab tu 'dzin pa'i blo mi 'dor ba don dam pa'i bden pa'i mtshan nyid du gnas pas don dam pa'i dngos po yin la rags pa ni gnyen pos bcom pa dang cha'i dbye bas der 'dzin pa'i blo 'dor ba kun rdzob kyi bden pa'i mtshan nyid yod pas kun rdzob pa'i dngos po yin te mdzod las gang la bcom dang blo yis gzhan|| bsal na de blo mi 'jug pa|| bum chu bzhin du kun rdzob tu|| yod de don dam yod gzhan no|| zhes so|| sems kyi gzhi ni mig rna ba sna lce lus yid kyi rnam shes dang drug go|| de'ang dbang po lngas don lnga mthong ba na rnam shes lngas don de dag rtogs pa yin la yid kyi rnam par shes pas 'das pa dang ma 'ongs pa dang dngos po'i rab tu 'byed pa la sogs pa'ang nges pa yin no|| rnam par shes pas ni don mthong ba ma yin na rnam shes thogs med yin pas sgrib pas bar du chod pa la sogs pa'ang mthong bar thal ba'i phyir zhes de nyid las mig gis gzugs rnams mthong rten bcas|| de la brten pa'i rnam shes min|| gang phyir bar du chod pa yi|| gzugs rnams mthong ba min phyir lo|| zhes so|| sems las byung ba'i gzhi ni reg pa dang yid la byed pa dang tshor ba dang 'dus shes dang sems pa dang 'dun pa dang mos pa dang dran pa dang ting nge 'dzin dang shes rab dang dad pa dang ngo tsha shes pa dang khrel yod pa dang ma chags pa dang zhe sdang med pa dang gti mug med pa dang brtson 'grus dang shin tu sbyangs pa dang bag yod pa dang btang snyoms pa dang rnam par mi 'tshe ba dang 'dod chags dang khong khro dang nga rgyal dang ma rig pa dang 'jig tshogs la lta ba dang the tshom dang khro ba dang khon du 'dzin pa dang 'chab pa dang 'tshig pa dang sgyu dang g.yo dang phrag dog dang ser sna dang rgyags pa dang rnam par 'tshe ba dang ngo tsha med pa dang khrel med pa dang rmugs pa dang rgod pa dang ma dad pa dang le lo dang bag med pa dang brjed ngas pa dang rnam g.yeng dang shes bzhin ma yin pa dang 'gyod pa dang gnyid dang rtog pa dang dpyod pa ste lnga bcu rtsa cig po rnams te de dag kyang rang rang gi gtso bo rnam par shes pa dang yul gcig la 'jug pas dmigs pa mtshungs pa dang rnam pa 'dra bar gcod pas rnam pa mtshungs pa dang dus gcig tu skye bas dus mtshungs pa dang bdag po dbang po gcig la brten pas rten mtshungs pa dang gang zag gcig la dus gcig tu mig shes gcig las mi skye ba ltar de'i 'khor reg pa lta bu gcig las mi skye bas rdzas mtshungs pa'i phyir mtshungs pa lngas mtshungs pa yin te dbang pos don la bltas pas na rnam shes kyis don rtogs pa ltar de dag gis kyang don gyi khyad par rtogs te sems dang sems las byung ba gnyis ka la yang don gyi rnam pa mi 'char bas gzung 'dzin thug phrad dus mnyam du nges par skye ste sems dang sems byung gnyis ka'ang phyi rol rig pa las ma gtogs pa rang rig pa med par smra'o|| mi ldan pa'i 'du byed ni thob pa dang 'gog pa'i snyoms 'jug dang 'du shes med pa'i snyoms 'jug dang 'du shes med pa dang srog gi dbang po dang ris mthun pa dang skye ba dang rga ba gnas pa mi rtag pa ming dang tshig dang yi ge'i tshogs dang so so skye bo dang 'jug pa so sor nges pa dang 'byor 'brel ba grangs go rims yul dus tshogs dang mgyogs pa zhes bya ba gzugs sems sems las byung ba gsum las rdzas tha dad par gyur pa ste 'du byed skye ba rga ba gnas pa mi rtag pa dang skye ba'i skye ba rga ba'i rga ba gnas pa'i gnas pa mi rtag pa'i mi rtag pa ste dgu po ma 'ongs pa'i khyim na yod pa la skye ba'i skye ba'i byed pa skye ba la 'jug la skye bas 'du byed dang rgas pa gnas pa skye ba'i skye ba la sogs pa bzhi ste brgyad po da ltar gyi khyim du bskyed la yang dgu po da ltar gyi khyim na gnas pa ni mi rtag pa'i mi rtag pa byed pa mi rtag pa la 'jug la mi rtag pa des 'du byed dang skye ba rga ba gnas pa skye ba'i skye ba la sogs pa brgyad po 'das pa'i khyim du phyin par byed de dus gsum rdzas su yod pas nam yang med par mi 'gyur ba ste de dag skye ba'i skye la sogs|| de chos brgyad dang gcig la 'jug|| ces bshad pa yin no|| yul gzhan du 'pho ba yang bya ba don gzhan gyis khur du thogs nas 'pho bar byed kyi skye 'gag byed pa ni ma yin no|| dge ba la sogs pa'i las byas pa na'ang chud mi za ba'i rdzas zhes bya ba thob pa yin gyi sems la bag chags bzhag pa med do|| ltung ba dang gnyen po la sogs pa yang thob pa gong nas gong du 'phel ba yin no|| 'bras bu thob pa na'ang sems kyi bag chags zad pa ma yin te phra rgyas zad pa'i bral thob zag med yin no|| 'dus ma byas pa ni reg bya dang bral ba nam mkha' dang gnyen pos bcom nas med pa so sor brtags pa'i 'gog pa dang rkyen ma tshang nas ma skyes pa brtag min gyi 'gog pa dang gsum mo|| 'dus ma byas gsum dang lam gyi bden pa'i yid kyi rnam shes 'khor dang bcas pa zag med yin la lhag ma zag bcas yin te mdzod las zag bcas zag pa med chos rnams|| lam ma gtogs pa'i 'dus byas rnams|| zag bcas zhes ni bya ba ste|| zag med lam gyi bden pa dang|| 'dus ma byas ni gsum yang ste|| nam mkha' dang ni 'gog pa gnyis|| zhes bshad pa yin no|| 'dis ni mya ngan las 'das pa zhi ba dang zag bcas thams cad sdug bsngal ba khas len mod kyi chos thams cad bdag med pa dang 'dus byas thams cad mi rtag pa spangs pa yin te sngar bshad pa bzhin no|| de ni yang dag par 'thad pa ma yin te 'di ltar rdul phran don dam gyi dngos por mi 'thad pa nyid dang sems dang sems las byung ba rang rig med par mi 'thad pa dang mi ldan pa'i 'du byed mi 'thad pa gsum las dang po ni dbus kyi rdul phran la phyogs bcu nas rdul phran gyis bskor ba las rags pa grub par 'dod pa na dbus kyi rdul phran gyis phyogs bcu'i rdul phran la lta ba de yang shar gyi rdul phran la lta byed kyi ngos de nyid kyis phyogs gzhan dang gzhan na gnas pa'i rdul phran la bltas sam 'o na ngos gzhan gyi phyogs gzhan dang gzhan na gnas pa'i rdul phran la bltas dang po ltar na rdul phran ji snyed bsgags kyang shar phyogs kyi rdul la lta byed kyi ngos de'i bltas pa na gnas par mtshungs pas shar rdul de'i go sar 'dus pas yul rgyas par snon pa mi rung bas rags pa rtsom mi nus par 'gyur ro|| gnyis pa ltar na dbus kyi rdul la shar gyi rdul phran la ltos nas lta byed yin ma yin la sogs pa cha gnyis byung bas cha med don dam pa'i dngos por mi rung ngo|| gnyis pa ni rang rig pa mi 'dod na rnam shes kyi yul rtogs pa'i byed pa po rnam shes de nyid ma rtogs pas rtogs par bya ba'i yul gzugs la sogs pa mi rtogs par 'gyur te sha za nyid ma rtogs pas de'i skye mched rtogs par mi 'grub pa bzhin no|| . mi ldan pa'i 'du byed mi 'thad pa: gsum pa ni skye ba dang rga ba gnas pa mi rtag pa 'du byed las gzhan yin na 'du byed skye ba med pa dang gnas pa med pa dang rga ba med pa dang rtag par 'gyur te dgag pa bkag pas bsgrub par 'gyur ba yin no|| nyan thos mdo sde pa rnams ni bye brag pa dang gzhung phal mthun pa las khyad par du sngar bshad pa'i gzugs kyi gzhi rnams la rig byed ma yin pa'i gzugs ni spong ba'i sems pa rgyun chags pa la sogs pa yin pas gzugs ma yin te gzugs can las byung zhing rten gzugs can la brten pas gzugs su btags par 'dod do|| lhag ma dbang po ni gzugs can dang ba rnam shes kyi bdag po'i rkyen yin la yul rnams kyang shes pa la rnam pa gtod pas dmigs pa'i rkyen du 'dod de|| rdul phra rab cha med 'byar la ma reg pa 'dus pa las rags pa brtsom par 'dod do|| sems dang sems las byung ba'i gzhi sgo lnga'i rnam shes dang de'i 'khor gyi sems las byung ba gzugs la sogs pa yul lnga la dmigs te yul lnga mthong ba med kyang mi'i bzhin gyis me long la rang 'dra'i rnam pa gtad pa ltar yul gyi shes pa skad cig gnyis par rang dang 'dra ba'i rnam pa gtad pa las byung ba ste skad cig da ltar ba la skad cig snga logs su rnam pa gtod byed don lkog na mos gtad pas da ltar ba la rang 'dra ba'i rnam par shar zhing ma 'ongs pa la da lta'i gtod byed kyis phyi logs su rnam pa gtad pas shes pa don gyi rnam par shar te 'dra ba nyams su myong ba la don rtogs so zhes tha snyad 'dogs te rnam nges las 'dra ba nyams su myong ba la|| don myong zhes ni rnam par brjod|| ces pa dang shes pa rnam bcas phyogs la ni|| dngos su de gnyis tha dad kyang|| de dang gzugs brnyan 'dra bas na|| btags pa tsam zhig tshor bar rung|| zhes rnam bcas pas 'dod la don rig pa ni yul la dmigs pas don rig par btags pa yin la shes pa rnams skad cig de nyid rang rig cing gsal bar myong bas na bdag nyid myong bas rig pa mtshan nyid pa ste bdag nyid gsal bar myong ba yin|| 'dra bar snang ba dmigs pa yin|| des na shes pa thams cad kyi|| dmigs myong bdag nyid tha dad gnas|| zhes bshad pa yin no|| zla ba gnyis snang la sogs pa ni shes pa la zla ba gnyis kyi rnam par shar yang phyi rol na rnam pa gtod pa po zla ba gnyis med pas 'khrul pa zhes bya ste yul rdzun pas ni 'khrul pa yin no zhes mdo sde pa ni smra'o|| yid kyi rnam par shes pa dang de'i 'khor sems las byung ba rnams la yid kyi mngon sum ni dbang shes kyi yul gyi skad cig gnyis pas rnam pa gtad nas de dang 'dra bas don 'dzin la rmi lam la rta glang gi rnam par snang ba dang yid rtog bcas la snga phyi dang yul dang rang bzhin 'dres pa'i don spyi mi gsal bar snang ba na snang ba shes pa'i ngo bo yin yang rnam pa gtod byed phyi rol na med pas 'khrul pa yin no|| shes pa thams cad gsal bar myong ba rang rig pa ni ma 'khrul pa yin no|| mi ldan pa'i 'du byed rnams kyang thal mo bskum pa'i gnas skabs khu tshur yin pa bzhin du gzugs dang sems dang sems las byung ba'i gnas skabs yin pas de gsum las rdzas gzhan du gyur ba ni med do|| thob pa ni sems la bag chags rnyed pa'i gnas skabs so|| snyoms 'jug gsum po ni lus la sems dang sems byung 'gags pa'i gnas skabs so|| srog gi dbang po ni gzugs dang sems dang sems byung skal pa mnyam pa'i gnas skabs so|| ris mthun pa'ang don de gsum 'dra ba'i gnas skabs so|| skye ba'ang de gsum snga na med pa thob pa'i gnas skabs so|| rga ba yang de gsum 'gyur ba'i gnas skabs so|| gnas pa'ang de gsum rgyun gnas pa'i gnas skabs so|| mi rtag pa'ang de gsum rgyun chad pa'i gnas skabs so|| so so skye bo'ang de gsum gyis 'phags pa'i chos ma thob pa'i gnas skabs so|| 'jug pa la sogs pa'ang de gsum gyi rgyu 'bras kyi gnas skabs so|| ming gi tshogs la sogs pa gsum ni sgra'i tha snyad kyi gnas skabs so|| 'dus ma byas gsum po mo sham gyi bu bzhin du gtan med pa yin pas rdzas su med pa'o zhes zer ro|| de dag gi phyogs la brten pa'i mi 'thad pa'ang drug ste phyi'i don dam pa mi 'thad pa dang rags snang shes pa'i bdag nyid du mi 'thad pa dang rnam pa gtod pa'i don mi 'grub pa dang snyoms 'jug gi tshe na sems gtan med pa mi 'thad pa dang don spyi rtog pa'i dngos por mi 'thad pa dang gra rang gi mtshan nyid rjod byed du mi rung pa'o|| dang po ni bye brag tu smra ba bkag pas bkag zin to|| gnyis pa ni rags snang shes pa'i bdag nyid yin na sdug bsngal bde ba'i dngos po las tha mi dad pa ji ltar dgag bde sdug tha dad par myong ste tha mi dad pa khegs na rags par snang ba shes pa dang tha dad par myong bas shes pa'i rang bzhin du gcig pa ci'i phyir mi khegs shes pa gcig nyid phyir grub pas nang gi bdag nyid 'dzin pa po ma yin la bde sdug gcig tu blo gcig la tshogs pas gcig gis gcig 'gog pa'i phyir 'gal ba kho nar 'gyur ro|| gsum pa ni gzugs mthong ba'i shes pa rkyen gsum tshang yang res 'ga' ba'i rtags las rnam pa gtod byed kyi don dpog na snang ba res 'ga' ba'i rtags las sha zas byed par ci'i phyir sgrub par mi byed bzhi pa ni snyoms 'jug gi tshe na sems med pa'i lus las phyis sems 'byung na rigs snga mas khegs pas rgyu med las skye ba khas blang bar 'gyur ro|| lnga pa ni don spyi rtog pa'i dngos po yin na skad cig 'dres pa med par 'gyur ro|| drug pa ni sgra rang gi mtshan nyid ni don spyi mi snang zhing zhen byed ma yin pas de lta ma yin na rna ba gsang bas sgra rang gi mtshan nyid thos pa las brjod bya rtogs pa'i shes rab dngos su skye bar 'gyur ro|| brjod bya rtogs pa'i rgyu yin pa tsam gyis rjod byed du 'dod na'ang zas dang tshangs par spyod pa'ang rjod byed du thal ba'i phyir ro|| don gnyis pa thub pa'i gsung gi gsang ba mchog tu zab pa dbu ma pa'i lugs la shes bya'i gzhi lngar yod kyang bden pa gnyis su 'dus pa de'i phyir chos thams cad rang bzhin gyis ngo bo nyid - med par smra ba'i gzhung chen po gnyis te rang rgyud pa'i rnam gzhag dang thal 'gyur pa'i rnam gzhag go|| dang po la'ang gnyis te don dam pa'i bden pa rig shes kyi yul du khas len pa'i rnam gzhang dang khas mi len pa'i khyad par nges par bya ba'o|| dang po la dbye ba dang mtshan nyid gnyis las dbye ba la lnga ste dbye gzhi dbye don nges tshig rab tu dbye ba grangs nges pa'o|| dang po ni shes bya tsam mo|| gnyis pa ni spyir mtshan nyid kyi ldog pa tsam yang tha dad med pa ming - gi rnam grangs dang ngo bo tha dad pa dang ngo bo gcig la ldog pa tha dad pa dang gcig pa bkag pa tsam gyi tha dad dang bzhi las 'dir dang po ni 'phags pa dgongs pa nges par 'grel pa las kun rdzob mngon sum tshad mas rtogs pa na de dang ldog pa tha dad med par don dam pa'i bden pa dang ldog pa tha dad med pas don dam pa'i bden pa'ang rtogs pa'i phyir 'khor ba'i sems can dang po nas mya ngan las 'das pa thob par 'gyur ba dang tha dad pa dang mi ldan pa'i don dam pa'i bden pa dang ldog pa tha dad med pas kun rdzob gzugs la sogs pa'ang tha dad kyis stong par 'gyur ba dang gang dmigs pa'i yul du byas pas nyon mongs pa 'phel bar 'gyur ba'i kun rdzob kyi bden pa dang ldog pa tha dad med pas don dam pa'i bden pa dmigs pa'i yul du byas pa las nyon mongs pa rgyas par 'gyur ba dang tshad mas gzod rtogs par byar med pa'i kun rdzob kyi bden pa dang ldog pa tha dad med pa'i phyir don dam pa'i bden pa'ang da - gzod gtan la dbab tu med par 'gyur ro zhes skyon bzhis bkag kyang ngo bo gcig la ldog pa tha dad par mos pa ni sgyu ma don dam pa'i bden pa khas len pa yin te da ni shes rab kyi pha rol tu phyin pa'mdos chos gang zhing mngon par sangs rgyas pa de la bden pa'ang med ces bya ba dang mnyam par bzhag pa'i ye shes kyis ni chos thams cad ni - mkha'i dkyil lta bur mkhyen la rjes la khyab pa'i ye shes kyis ni chos thams cad sgyu ma lta bur mkhyen to|| zhes gsungs pa'i lung dang 'gal zhing bden pas stong pa'i snang ba'ang ma yin te dgag don don dam pa'i bden par bsgrub pa la gcig dang du bral med dgag 'god na ri bong gi rwas ma nges so|| ma yin dgag tsam 'god na kun rdzob kyi bden pas ma nges so|| gcig dang du ma dang bral ba'i snang ba rigs ngor yod pa'i phyir zhes ma yin dgag khyad par can rtags su 'god na khyad par rig ngor yod pa dang ngo bo gcig dang du bral 'gal bas ma grub pa'i phyir ro|| rigs pa med cing yang dag pa'i kun rdzob dang khyad par med par 'gyur ba dang dgag bya'i dpyad pa mtshungs pa dang sems tsam pa las kyang lta ba dman pa la sogs pa'i skyon du 'gyur ba'i phyir rigs shing 'thad pa ma yin no|| dngos po tha dad par 'dod pa ltar na'ang dgongs 'grel gyi mdo las don dam pa'i bden pa mngon du rtogs na'ang kun rdzob de bas longs su dmigs pa'i phyir mya ngan las 'das mi thob par 'gyur ba dang kun rdzob dang dngos po tha dad pa'i don dam pa'i bden pa de kun rdzob kyi bden pa'i chos nyid ma yin par 'gyur to bum pa snam bu'i chos nyid ma yin pa bzhin no|| bden pa gnyis dngos po tha dad pa'i phyir kun rdzob bdag rab tu ma grub - tsam don dam bden pa ma yin par 'gyur te bum pa rab tu ma grub pa tsam snam bu ma yin pa bzhin no|| don dam pa'i bden pa mngon sum du rtogs pas mya ngan las 'das pa thob pa'i dus na'ang kun rdzob de bas logs su dmigs pas kun nas nyon mongs par 'gyur bas skyes bu gcig gi rgyud la kun nas nyon mongs rnam byang dus gcig tu 'jug pa mi 'gal bar 'gyur ro zhes rigs pa lngas gnod byed gsungs pa yin no|| des na don dam pa'i bden pa spros pa thams cad dang bral ba de kun rdzob kyi bden pa las dngos po gzhag dang de nyid du yang brjod du med pa gcig pa bkag tsam gyi tha dad yin no|| ngo bo gcig la ldog pa tha dad par 'dod pa ni sgyu ma don dam pa'i bden par khas len pa yin te de ni shes rab kyi pha rol tu phyin pa'i mdo las chos gang zhig mngon par rdzogs par sangs rgyas pa de la bden pa'ang med brdzun pa'ang med ces bya ba dang mnyam par gzhag pa'i ye shes kyis ni chos thams - cad nam mkha'i dkyil lta bur mkhen la rjes las thob pa'i ye shes kyis ni chos thams cad sgyu ma lta bur mkhyen to zhes gsungs pa'i lung dang 'gal zhing bden pas stong pa'i snang ba'ang ma yin te dgag don don dam pa'i bden par grub pa la gcig dang - du bral med dgag 'god na ri bong gi rwa ma nges so|| ma yin dgag tsam 'god na kun rdzob kyi bden pas ma nges so|| gcig dang du ma dang bral ba'i snang ba rig ngor yod pa'i phyir zhes ma yin dgag khyad par can rtags su 'god na khyad par rig ngor yod pa dang ngo bo gcig dang du bral 'gal bas ma grub pa'i phyir rigs pa med cing yang dag pa'i kun rdzob dang khyad par med par 'gyur ba dang dgag bya'i dpyod pa mtshungs pa dang sems tsam la las kyang lta ba dman pa la sogs pa'i skyon du 'gyur ba'i phyir rigs shing 'thad pa ma yin no|| dngos po tha dad par 'dod pa ltar na'ang dgongs 'grel gyi mdo las don dam pa'i bden pa mngon du rtogs na'ang kun rdzob de las logs su dmigs pa'i phyir mya ngan las 'das pa mi thob par 'gyur ba dang kun rdzob dang dngos po tha dad pa'i don dam pa'i bden pa de kun rdzob kyi bden pa'i chos nyid ma yin par 'gyur te bum pa snam bu'i chos nyid ma yin pa bzhin no|| bden pa gnyis dngos po tha dad pa'i phyir kun rdzob dag rab tu ma grub pa tsam don dam pa'i bden pa ma yin par 'gyur te bum pa ram tu ma grub pa tsam snam bu ma yin pa bzhin no|| don dam pa'i bden pa mngon sum du rtogs pas mya ngan las 'das pa thob pa'i dus na'ang kun rdzob de las logs su dmigs pas kun nas nyon mongs par yang 'gyur bas skyes bu gcig gi rgyud la kun nas nyon mongs rnam byang dus gcig 'jug pa mi 'gal bar 'gyur ro zhes rigs pa lngas gnod byed gsungs pa yin no|| des na don dam pa'i bden pa spros pa thams cad dang bral ba de kun rdzob kyi bden pa las dngos po gzhan dang de nyid du'ang brjod du med pa gcig pa bkag tsam gyi tha dad yin no|| nges tshigs gam ming gi don ni sa brhi ti zhes bya ba sgrib par byed pas na kun rdzob ste yang dag pa'i don la sgrib par byed pa 'khrul ba'i shes pa'o|| de'i yul du bden pas na bden pa ste gzugs la sogs pa sna tshogs pa'i chos snang tshod pa'i ngo bo rmi lam dang 'dra ba nyid do|| pa ra ma ta pa rhi zhes pas nges par legs pa'i don du gnyer pa rnams kyis gnyer bya'i 'bras bu yin pas don dam pa de nyid blo ma 'khrul pa'i ngo bo rig pa'i shes pa'o|| de nyid gya nam pa mchog tu gyur pa yin pas kyang dam pa ste blo ma 'khrul pa de'i yul du bden pas na bden pa ste de bzhin nyid do|| grangs nges pa ni shes bya gzugs la sogs pa 'di dag yod med la sogs pa gnyis bcas thams cad las 'das pa yin pa bkag pa tsam gyis gnyis dang bcas par nges te bar gyi phung po gsum pa bsal bas gnyis dang bcas pa dang gnyis las 'das pa gnyis grangs nges par gnyis dang bcas pa 'dzin pa'i tshad mas nges la de gnyis ni bden pa gnyis su bzhag pas grangs nges par grub bo|| rab tu dbye ba ni gnyis te don dam pa dang kun rdzob kyi bden pa'o|| de skad du'ang yab sras mjal ba'i mdo las 'jig rten mkhas pa'i bden pa 'di gnyis te|| khyod kyis gzhan las ma gsan rang gis gzigs|| de ni kun rdzob bden dang don dam ste|| bden pa gsum pa gang yang ma mchis so|| zhes so|| kun rdzob kyi bden pa de yang dbye na gnyis te snang la don byed mi nus pa log pa'i kun rdzob dang snang la don byed nus pa yang dag kun rdzob ste bden gnyis - las snang du 'dra yang don byed dag|| nus pa'i phyir dang mi nus phyir|| yang dag yang dag ma yin te|| kun rdzob kyi ni dbye ba'ang byas|| zhes so|| de'ang snang ba dang mthun par don byed nus pa rgyu las skyes pa brtags pas dben pa rang rang gi ris la mthun par snang ba ste mtshan nyid bzhi dang ldan pa'i gzugs la sogs pa'i chos ni yang dag kun rdzob ste so so'i don byed nus par yod la snang yang don byed mi nus pa skra shad 'bab pa dang zla ba gnyis su snang ba la sogs pa'i log pa'i kun rdzob ni don byed nus par med pas rab tu dbye ba'o zhes 'dod do|| don dam pa la'ang yang dag par skye ba la sogs ni bkag tsam las skye med kyi spros pa las ma grol ba rnam grangs pa'i don dam dang skye ba dang skye med la sogs pa'i spros pa mtha' dag las grol ba rnam grangs ma yin pa'i don dam ste gnyis su yod pas de nyid las skye ba la sogs bkag pa yang|| yang dag pa dang mthun nyid bzhed|| skye med spros kun zhi ba la|| don dam zhes pa'i bdra mdzad do|| zhes so|| gnyis pa mtshan nyid la gnyis te|| mtshan nyid dngos dang nges par byed pa'i tshad ma'o|| dang po la bden pa tsam gyi mtshan nyid nu chos gang zhig rang bzhin med pa kun rdzob kyi bden pa'i mtshan nyid ni chos can gang zhig rig pas dpyad mi bzod pa don dam bden pa'i mtshan nyid gang zhig rig pas dpyad bzod pa'o|| de'ang rang gi ngo bo bden pas stong pa ni rang bzhin med pa yin la mthar thug dpyod pa'i rig pas dgag par nus pa la dpyad mi bzod pa zer zhing rig pa gang gis kyang dgag pa mi nus pa la dpyad bzod pa zhes bya'o|| de'ang dngos por smra bas don byed nus pa don dam pa'i bden par 'dod pas yang dag pa'i kun rdzob khas mi len yang dbu ma pas kun rdzob gnyis su smra ste dpyad mi bzod pa'i shes bya don byed nus pa yang dag pa'i kun rdzob kyi mtshan nyid yin la dpyad mi bzod pa'i shes bya don byed mi nus pa log pa'i kun rdzob kyi mtshan nyid do|| yang dngos por smra bas don dam pa'i bden pa la gzhan dbang don dam pa'i bden pa dang yongs su grub pa don dam pa'i bden pa zhes bya ba gnyis su smra yang dbu ma pas spros pa phyogs gcig pa bkag pas 'dra ba rgyu mtshan du byas nas bkag pa skye med kun rdzob kyi bden pa'i bye brag la don dam pa'i bden pa zhes btags nas rnam grangs pa'i don dam pa dang gshis ngor gang du'ang ma grub pas don dam par na spros pa thams cad las 'das pa'i phyogs tsam la rnam grangs pa ma yin pa'i don dam pa zhes dbye yang spros pa thams cad dang bral ba la don dam par dbye ba'i mtshan nyid pa srid pa ma yin no zhe smra'o|| gzugs la sogs pa'i shes bya gzhi lnga las bden pa gnyis kyis mtshon par bya ba'i gzhi gang yin zhe na don dam pa'i bden pa mtshon pa'i gzhi ni 'dus ma byas te de'ang 'gog pa gnyis dang nam mkha' ni dgag bya la ltos pa'i bkag pa yin pas dpyad mi bzod pa'i phyir don dam pa'i bden par mi rung ste de bzhin nyid kho na yin la kun rdzob kyi bden pa'i mtshan gzhi ni de bzhin nyid skye ba myed pa ma rtogs pa'i shes bya thams cad yin par rig par bya'o|| kun rdzob kyi bden pa'i phyogs 'dzin pa'i dbu ma pa kha cig bye brag tu smra ba dang mthun par smra ste dus mnyam par gzung ba dang 'dzin pa'i dngos por nye bar 'du ba'i rgyu tshogs pa snga ma las skyes pa ste de yang tha na rtog pa med pa'i shes pa la gzung char gsal ba thams cad phyi rol gyi don du sgyu ma tsam du bden no zhes smra ba dang yang kha cig ni mdo sde spyod pa'i dbu ma pa khas len te shes pa la phyi rol gyi don nyid dngos su mi snang yang don gyis shes pa la rang gi rnam pa gtad pas shes pa don dang 'dra ba'i rnam par skyes pa la don rig go zhes dmigs pa'i tshul gyis don yongs su spyod pa dus tha dad pa'i gzung 'dzin kun rdzob du gnas so zhes smra ba dang yang kha cig gis rnal 'byor spyod pa'i dbu ma pa kun rdzob tu shes pa la gsal lo cog thams cad shes pa'i dngos po yin te phyi rol gyi don du med do zhes rnam bcas pa dang mthun par smra ba dang kha cig rmi lam gyi yul du gzung char shar ba dang sad pa na'ang skra shad kyi rnam pa dang zla gnyis kyi rnam pa dang don spyi la sogs pa don dang shes pa'i dngos po gnyis ka ma yin pa bzhin du 'jig rten pa la dngos por grags pa ri dang khang khyim dang skyes pa dang bud med dang bum pa dang snam bu la sogs pa'ang phyi rol gyi don dang shes pa'i dngos po gnyis kas stong ste thog ma med pa'i dus nas ma rig pa'i bag chags gyis med pa snang bar zad pas kun rdzob du yod pa'i dngos po ni 'dzin chad gsal ba'i bde ba la sogs pa sems dang sems las byung ba 'ba' zhig tu zad do zhes smra ste tshul du mar bshad kyang nyan thos bye brag pa ltar rdul phran 'dus pa las rags pa tsam pa'i dngos po mtshan nyid pa dang sems dang sems byung rang rig pa med par smra ba la sogs pa kha cig mi mtshungs kyang don du snang ba shes par mi 'dod pa dang rang rgyu snga ma las skyes pa la sogs pa kha cig mtshungs pa yin no|| de'ang sems tsam pa 'dod pa ltar rang rig khas mi len yang yod myed kyi sgro skur gang du'ang ma phye ba'i ye shes tsam gzhig khas len pa yin te 'grel chung las so so rang gi rig pa'i ye shes kyis zhes gsungs pa bzhin no|| nges par byed pa'i tshad ma la gnyis te kun rdzob kyi bden pa nges par byed pa'i tshad ma ni gzugs la sogs pa'i snang ba'i rten cing 'brel bar 'byung ba rnams la gcig dang du bral la sogs pa'i gtan tshigs kyi rjes su 'brang ba'i rigs pa'i shes pa rjes su dpag pa'i tshad mas dpyad bzod pa bden pa'i dngos po bkag pa'i shugs la dpyad mi bzod pa'i shes byar nges te mtshan nyid nges pa yin no|| don dam pa'i bden pa nges par byed pa'i tshad ma ni dpyad bzod mthar thug dpyod pa'i rigs pas gzhal bya nges par byed pa'i tshad ma pa thob nas so so rang gi rig pa'i rnam par mi rtog pa'i ye shes kyis rtogs na'ang so so skye bo de dag gis gtan tshigs kyi rjes su 'brang pa'i rigs shes rjes dpag gis nges par byed do|| de'ang chos can dngos po'i bye brag btang snyoms su byas te rigs spyi dngos po tsam gzhir byas te snang ba'i phyogs gcig la 'jug pa'i mngon sum mam rjes su dpag pa'i tshad mas nges pa yin no|| de ltar na rigs kyi dngos po tsam la bden pa'i dngos po bkag ste stong nyid spros bral mthar thug dpyod pa'i rig pa'i gzhal bya nges pa na rigs kyi khyad par gzugs dang bde ba la sogs pa dngos po'i bye brag ma lus pa la sgro 'dogs gcog de de dag gis stong nyid kyi khyab byar rtogs pa'i dngos po tsam ma dor bar rtogs pa'i phyir ro|| chos can de la dgag bya ci 'gog ce na dgag bya ni yod par mi 'dod do|| 'on kyang rtags dang rjes dpag don med par mi 'gyur te dgag bya myed pa la med par rtogs par byed pa'i phyir te de'ang bden pa'i dngos po med pa la med par shes par myed pas dper na tho yor yin yang ma shes pas mir bzung dus mir 'dzin bkag nas thor bsgrubs kyang mi ma yin pas dgag bya mtshan nyid pa myed pa'i phyir thor bsgrubs kyang mi mtshan nyid pa bkag pa med pa bzhin no|| de'ang bden par zhen pa tsam dgag pa yin gyi 'di kho na 'gog go zhes rdul phran dang rang rig dang gtso bo dang dbang phyug la sogs pa ma yin te spyi bkag pas bye brag zhag la khegs pa'i phyir ro|| gnyis pa don dam pa'i bden pa rigs shes kyi yul du khas mi len pa ltar na kun rzdob tu snang ba'ang myed pa gsal bar snang ba rmi lam la sogs pa dang 'dra ba nyid rang rgyu las skye bar snang ba tsam du grub kyang don dam par rang rig pa'i ye shes kyi yul bden pa gnyis la sogs pa nas 'khor ba dang mya ngan las 'das pa'i chos thams cad ma grub par 'dod de yum bar ma las rab 'byor chos thams cad ni don dam par rang bzhin gyis ngo bo nyid med pas mya ngan las 'das pa yang ma skyes shing med pa'o zhes pa la sogs pa gsungs pa'i phyir bden pa gnyis kyi dbye ba dang mtshungs nyid rnam par gzhag pa ni rnam grangs kyi don dam pa'i bden par blta ste de'i ngor rnam par gzhag par zad kyi rnam grangs ma yin pa'i don dam pa'i ngor ni shes brjod spros pa'i yul las 'das pa'i phyir bde ba'i dbye ba dang mtshan nyid nges par byed pa'i tshad ma ga la srid bden pa so so'i rnam gzhag dang gcig dang du bral la sogs pa'i gtan tshigs ni yod pa dang med pa la sogs pa log par sgro 'dogs pa las grol bar bya ba'i phyir spros pa gcod par zad do|| de'ang don dam par skye ba dang 'gag pa la sogs pa med par nges pa yang gtan tshigs chen po lngas khong du chud par byed do|| de'ang tshul bzhis rig par bya ste dgag bya'i rgyu dpyad nas dgag bya 'gog pa rdo rje gzegs pa ma dang 'bras bu dpyad nas 'gog pa yod med skye 'gog dang rgyu 'bras gnyis dpyad nas 'gog pa mu bzhi skye 'gog dang rang gi ngo bo dpyad nas 'gog pa la ma yin dgag gtan tshigs su bkod pa rten 'brel chen po dang med 'gag gtan tshigs su bkod pa gcig dang du bral lo|| dang po rdo rje gzegs ma ni gang rang dang gzhan dang gnyis ka dang rgyu med pa las ma skyes pa de nyid kyes pa'i dngos po mtha' dag gis stong ste dper na dngos po med pa'i don spyi bzhin no|| chos can dngos po tsam yang don dam par rang dang gzhan dang gnyis ka dang rgyu med pa las skye bas stong pa'i phyir zhes bya'o|| gnyis pa ni gang rgyu las bras bu yod pa dang med pa skye bas stong pa ste skye ba'i dngos po mtha' dag gis stong ste dper na dngos po med pa'i don spyi bzhin no|| chos can snang ba rten 'brel 'di'ang don dam par rgyu la 'bras bu yod pa dang med pa dang skye bas stong pa'i phyir zhes bya'o|| gsum pa ni gang - gcig las gcig dang gcig las du ma dang du ma las gcig dang du ma las du ma skye bas stong pa de skye ba'i dngos po mtha' dag gis stong ste dper na dngos po med pa'i don spyi bzhin no|| 'di ltar snang ba'ang don dam par gcig las gcig dang gcig las du ma dang du ma las du ma dang du ma las gcig skye ba ste mu bzhi'i skye bas stong pa'i phyir ro zhes bya ba'o|| bzhi pa rten 'brel chen po ni gang rten cing 'brel bar 'byung ba yin pa de bden pa'i rang bzhin gyis stong ste dper na gzugs brnyan bzhin no|| 'di ltar snang ba'ang rten 'brel yin pa'i phyir zhes bya'o|| gcig dang du bral ni tshul gsum gyis rig par bya ste gtan tshigs dgod pa dang phyogs chos bsgrub pa khyab pa nges par byed pa'i tshad ma dpyad pa'o|| dang po ni gang cig dang du ma dang bral bas khyab pa de bden pa'i dngos pos stong pas khyab ste dper na dngos po med pa'i don spyi bzhin no|| 'di ltar snang ba'ang don dam pa'i gcig dang du ma dang bral ba khyab byed du yod pa'i phyir ro zhes bya ba'o|| gnyis pa ni slob dpon klu sgrub kyi zhal snga nas|| ji ltar skad cig mtha' yod ltar|| thog ma dbus kyang brtags par gyis|| skad cig gsum gyi bdag nyid phyir|| 'jig rten skad cig la mi gnas|| zhes gcig dang du bral gyi phyogs chos bsgrub pa gsungs te bar na gnas pa la cha du mas khyab pa nyin zhag gi steng du nges te|| nyin mo mtshan mo gnyis kyi bar na gnas pa la snga dro'i dus dang phyi dro'i dus dang gung gi dus te cha gsum gnas pa la snga dro la sogs pa'i khyad par btang snyoms su bya ste bar na gnas pa tsam la cha gsum tsam gyis khyab pa dngos su nges pa'i tshad mas skad cig snga phyi'i bar na gnas pa don dam pa'i skad cig cha shas med par brtags pa de yang* skad cig snga phyi'i bar na gnas pa'i rtags las cha gsum dang ldan par dpag pas don dam pa'i cha med gcig dang bral bar gnas la gcig khegs pas de'i bsags pa'i don dam pa'i dngos po cha shas med pa du ma'ang bkag par grub ste don dam pa'i gcig dang du ma dang bral ba'i phyogs chos grub pa yin no|| gsum pa khyab pa nges byed kyi tshad ma ni bum pa la sogs pa'i steng du bum pa la sogs pa'i khyad par btang snyoms su byas te yod pa'i dngos po tsam la du ma'i dngos po yin pa bkag pa tsam gyis|| gcig gi dngos por yod dus su chod de|| yod pa'i dngos po tsam la gcig tu yod pa'am du mar yod pas khyab pa dngos su nges pa na gcig dang du ma'i khyab byar mthong ba'i yod pa'i dngos po 'di nyid don dam pa'i dngos po yin na'ang de'i gcig dang du mas ma khyab par dogs pa skye ba'i nus pa bcom ste don dam pa'i dngos po la gcig dang du mas khyab pa mtshan nyid nges pa'i tshul gyis shugs la grub pa yin no|| de'ang rig pa'i dbang phyug gis|| don byed nus pa gang yin pa|| de 'dir don dam yod pa yin|| ces bshad pa bzhin no|| de ltar chos can dang dgag bya dang gtan tshigs bshad pas yang dag pa'i gtan tshigs su bsgrubs pa de'i bsgrub bya ni sgyu ma la sogs pa yongs dpyod pa yin par dgag pa ni ma yin te bden pa'i dngos po bkag pa tsam rnam bcad med dgag bsgrub pa yin no|| de rtog pa'ang gzhi chos can mi snang ba'i tshul gyis spros pa gcod de rigs par 'gro ba'i ldog pa la chos can snang ba ni ma yin te chos can rigs pas ma grub pa'i phyir dang rigs shes tshad ma la snang la ma nges pa mi srid pa'i phyir ro|| rigs pas ma nges pa'ang rigs pa'i shes pas chos can gyi sgro 'dogs mi gcod pa'i phyir ro|| de la chos can nges pa'i tshad mas chos can gyi sgro 'dogs ma chod na chos can mi grub par thal lo|| chod na rigs shes kyis chos can gyi sgro 'dogs gcad du med pa'i phyir ro|| de ltar rigs shes rjes dpag gi rang bzhin skye med spros bral dpyad bzod don dam bden pa'i mtshan nyid yin no zhes dbu ma rang rgyud pa rnams 'dod pa yin no|| tshul de'ang da dung mthur thug ma yin te don dam par med la kun rdzob tu yod pa bsgrubs pa'i rtags kyis rtag pa dang chad pa gnyis kyi dngos po las ma 'das pa nyid dang blos bcad pa'i rigs shes tsam rtog pa nyid las yang dag pa'i don du mi rung ba dang spros pa bkag tsam spros pa'i bye brag las ma 'das pa nyid la sogs pa'i rigs pa du mas gnod de rigs pa drug cu pa'i 'grel bar gang kun rdzob tu yod pa khas blangs pa de'i tshe rtag par 'gyur la don dam par med pa 'dod pa de'i tshe chad par 'gyur na zhes pa la sogs pa 'byung ba yin no|| de'ang bden pa tha dad du 'dod na rdzas gcig na ni don dam med pa ltar kun rdzob kyang med par 'gyur ba dang kun rdzob yod pa sna tshogs ltar don dam pa yang mi rtag pa la sogs par 'gyur ba dang rdzas sam ngo bor grub na mnyam du grub pa la sogs pa ste 'gal ba du ma gnas pa yin no|| 