bde bar gshegs pa'i gsung gi bdud rtsi rims nad dang bral ba'i ro myong par byed pa'i chos 'di pa'i gzhung brjod par bya'o|| de dag kyang skyabs su 'gro zhing chos 'dul ba la slob pas chos 'dir brjod kyang thams cad kyi bka' rtags kyi phyag rgya khas len par ma nges te mang po bkur ba'i nang nas gnas ma bu zhes bya ba de dag dge ba dang mi dge ba thams cad kyi las byed pa po dang rang gis byas pa'i 'dod pa dang mi 'dod pa'i 'bras bu za ba po dang phung po snga ma dor nas phyi ma len par byed pa po ni bdag yin no|| rtag dang mi rtag tha dad dang|| tha dad min pa dgag pa ni|| gzhan bsgrubs med na med pa'i phyir|| gnyis ka min pa srid ma yin|| gnas ma bu pa dgag pa mdor bsdus pa'o|| bye brag du smra ba rnams kyis ni shes bya'i gzhi lnga po lcags kyi thur ma gzhibs pa ltar rdzas tha dad par 'dod ste gzugs kyi gzhi ni sa dang chu dang me rlung gi rdul cha med bskor ba bar dang bcas pa 'dus pa las bstan du yod la thogs pa dang bcas pa'i gzugs dang bstan du med la thogs pa dang bcas pa mig dang rna ba dang sna dang lce dang lus kyi dbang po lnga dang sgra dang dri dang ro dang reg pa dang bstan du med la thogs pa med pa ni lus kyi spyir khyab pa nags la me zhugs pa ltar gnas pa'i sdom pa dang sdom pa ma yin pa dang bar mas bsdus pa'i rig byed ma yin pa'i gzugs so|| rdul de dag kyang phyi rol la 'byung ba bzhi dang kha dog dang dri dang ro dang reg gi rdul brgyad 'dus la lus kyi dbang po nyid kyi rdul te dgu gnas la dbang po gzhan la dgu po'i steng du mig la sogs pa rang nyid kyi rdul dang bcu gnas pa yin no|| de yang rdul ni bcom pa dang bsal bas blos mi 'dor bas don dam par yod la rags pa ni bcom pa dang cha phye bas blos 'dor bas kun rdzob pa yin no|| mig dang rna ba dang dang sna dang lce dang lus dang yid kyi shes pa drug ste dbang po lngas don lnga po mthong ba na rnam shes lngas don de rtogs pa yin la yid kyis ni 'das pa dang ma 'ongs pa la sogs pa thams cad kyang nges pa yin no|| rnam par shes pas ni don la lta ba ma yin te de dag thogs pa med pa yin pas chod pa la sogs pa 'ang mthong par thal ba'i phyir ro zhes mig gis gzugs rnams mthong rten bcas|| de la brten pa'i rnam shes min|| gang phyir bar du chod pa yi|| gzugs rnams mthong ba min phyir lo|| zhes bshad pa yin no|| sems las byung kyi gzhi ni reg pa dang yid la byed pa dang tshor ba dang 'du shes dang sems pa dang 'dun pa dang mos pa dang dran pa dang ting nge 'dzin dang shes rab dang dad pa dang ngo tsha shes pa dang khrel yod pa dang ma chags pa dang zhe sdang med pa dang gti mug med pa dang brtson 'grus dang shin du sbyangs pa dang bag yod pa dang btang snyoms dang rnam par mi 'tshe ba dang 'dod chags dang khong khro ba dang nga rgyal dang ma rig pa dang 'jig tshogs la lta ba the tshom dang khro ba dang khon du 'dzin pa dang 'chab pa dang 'tshig pa dang sgyu dang g.yo dang phrag dog dang ser sna dang rgyags pa dang rnam par 'tshe ba dang ngo tsha med pa dang khrel med pa dang rmugs pa dang rgod pa dang ma dad pa dang le lo dang bag med pa dang brjed ngas pa dang rnam par g.yeng pa dang shes bzhin ma yin pa dang 'gyod pa dang gnyid dang rtog pa dang dpyod pa lnga bcu rtsa cig po rnams te rang gi gtso bo dang yul gcig la 'jug pas dmigs pa mtshungs dang rnam pa 'dra bar gcod pas rnam pa mtshungs pa dang dus gcig du skye bas dus mtshungs pa dang bdag po dang dbang po dang dbang po gcig la brten pas rten mtshungs pa dang gang zag gcig la mig shes gcig las mi skye ba ltar de'i 'khor reg pa lta bu yang gcig las mi skye bas rdzas mtshungs pa yin te dbang pos kyang don la bltas pa na rnam shes kyis don rtogs pa ltar de dag gis kyang don gyi khyad par rtogs te sems dang sems las byung ba gnyis ka la yang don gyi rnam pa mi 'char bas thug phrad du 'dzin pa yin no|| sems dang sems byung gnyis ka'ang phyi rol rig pa las ma gtogs pa rang rig pa med par smra'o|| thob pa dang 'du shes med pa'i snyoms 'jug dang 'gog pa'i snyoms 'jug dang 'du shes med pa dang srog gi dbang po dang ris mthun pa dang skye ba dang rga ba dang gnas pa dang mi rtag pa dang ming gi tshogs dang tshig gi tshogs dang yi ge'i tshogs dang so so skye bo dang 'jug pa dang so sor nges pa dang 'byor 'brel pa dang grangs dang go rims dang yul dang dus tshogs dang mgyogs pa zhes bya ba gzugs dang sems dang sems las byung pa las rdzas gzhan du gyur pa ste 'du byed dang skye ba dang rgas pa dang gnas pa dang mi rtag pa dang skye ba'i skye ba dang rga pa'i rga ba dang gnas pa'i gnas pa dang mi rtag pa'i mi rtag pa dang dgu po dang por ma 'ongs pa'i khyim na yod pa la skye ba'i skye ba'i bya ba skye ba la 'jug la skye bas 'du byed dang rgas pa dang gnas pa dang skye ba'i skye ba la sogs pa bzhi ste brgyad po da ltar gyi khyim du skye la yang dgu po da ltar gyi khyim na gnas pa dang mi rtag pa'i mi rtag pa byed pa mi rtag pa la 'jug la mi rtag pa des 'dus byed dang skye ba dang rgas pa dang gnas pa dang skye ba'i skye ba la sogs pa bzhi po 'das pa'i khyim du phyin par byed de 'du byed rnams skye bas ma 'ongs pa nas dang ltar dang mi rtag pas da ltar 'das pa'i khyim du 'pho bar byed pa ma grtogs pa nam yang med par mi 'gyur bas dus gsum rdzas su yod pa ma yin te de dag skye ba'i skye la sogs|| de chos gcig dang brgyad la 'jug|| ces gsungs pa yin no|| yul gzhan du 'pho ba'ang bya ba don gzhan gyis khur du thogs nas yul gzhan du 'pho bar byed kyi 'du byed skye 'gag byed pa ma yin no|| dge ba dang mi dge ba'i las byas pa na'ang chud mi za ba'i rdzas zhes bya ba thob pa yin gyi sems la bag chags bzhag pa med do|| ltung pa'i gnyen po la sogs pa thob pa yang gong nas gong du 'phel ba yin la 'bras bu thob pa na yang sems kyi bag chags zad pa ma yin te phra rgyas zad pa'i bral thob zag med yin no|| reg bya dang bral ba nam mkha' gnyen pos bcom nas med pa so sor brtags pa 'gog pa rkyen ma tshang nas ma skyes pa brtags min gyi 'gog pa gsum ste rtag par rgyu ba'i rdzas yin no|| 'dus ma byas gsum dang lam gyi bden pa'i yid kyi rnam shes 'khor dang bcas pa zag med yin la lhag ma zag bcas yin te zag bcas zag pa med chos rnams|| lam ma gtogs pa'i 'dus byas rnams|| zag bcas zhes pa dang zag med lam gyi bden pa dang|| 'dus ma byas pa gsum yang ste|| nam mkha' dang ni 'gog pa gnyis|| zhes pa yin no|| 'di dag kyang mya ngan las 'das pa zhi ba dang zag bcas sdug bsngal ba dang chos thams cad byed pa po med par smra mod kyi mi rtag pa don gzhan du brjod cing dus gsum du rdzas su 'dod cing mi rtag pa rang gi rgyu las skye ba ma yin zhes phyis 'byung gi rgyu la ltos par 'dod pas 'dus byas skad cig ma zhes bya ba'i bka' rtags kyi phyag rgya las nyam pa yin no|| rdul phran cha shas med na ni|| phyogs bcur du ma'i ngos kyi ni|| lta ba med pas bsags pa las|| rags pa rtsom pa med par 'gyur|| rags pa rtsom na phyogs bcu'i|| rdul la du ma'i ngos kyi ni|| ltos bcas dbus gnas char bcas te|| bden dngos gcig dang du mar med|| blo rnams rang nyid ma myong na|| byed po rtogs pa med pa'i phyir|| bya ba'i yul yang mi rtogs te|| sha za'i rtsol bas bskyed pa bzhin|| skye sogs 'du byed las gzhan na|| 'du byed skye med rgas pa med|| gnas med rtag par gyur pa'i phyir|| phyi rol pa'i gzhung du 'gyur|| gzhan du ba mi rtag pas|| 'du byed rtag pa sel min te|| dge sbyor brtul zhugs 'dzin pa yin|| ras ma'i dri ma mi sel bzhin|| 'du byed yul 'dir gnas nyid na|| bya bas gzhan du bskyed ma yin|| 'du byed yul gzhan gnas na ni|| bya ba don gzhan don med 'gyur|| dang por yul 'dir gnas gyur la|| gnyis pa gzhan du gnas na ni|| 'di na gnas pa 'gag 'gyur la|| gzhan nas skye phyir skad cig yin|| reg dang chags rtsogs dngos po la|| ltos nas de med brtags pa'i phyir|| 'dus ma byas kyang btags yod de|| rdzas su 'gyur ba ga la yod|| zhes bya ba ni bye brag du smra ba'i gzhung dgag pa mdor bsdus pa'o|| mdo sde pa dang rnal 'byor spyod pa ba rnams kyis ni bka' rtags kyi phyag rgya bzhi legs par khas len pas lta ba nyid kyang chos 'dir btogs pa yin no|| de yang mdo sde pa rnams kyis sngar bshad pa'i gzugs kyi gzhi rnams la rig byed ma yin pa'i gzugs ni spong ba'i sems pa' rgyun chags pa la sogs pa yin pas gzugs ma yin te rgyu gzugs can las byung zhing rten gzugs can la brten pas gzugs su btags par 'dod do lhag ma bcu gsum la dbang po ni gzugs can dang ba rnam shes kyi bdag po'i rkyen yin pas yul rnams kyang shes pa la rnam pa gtod pas dmigs pa'i rkyen du 'dod de rdul phra rab cha med pa 'byar la ma reg pa 'dus pas brtsom par 'dod do|| sems kyi gzhi dang sems las byung ba'i gzhi la yang sgo lnga'i rnam shes dang de'i 'khor gyi sems las byung ba rnams gzugs la sogs pa yul la dmigs te yul lnga mthong ba med kyang mi'i bzhin gyis me long la rang gi rnam pa gtad pa ltar yul gyi shes pa'i skad cig gnyis pa'i yang rang dang 'dra ba'i rnam pa gtad pas shes pa la de'i rnam pa shar te 'dra ba nyams su myong pa la don rtogs so zhes tha snyad 'dogs te|| shes pa rnam bcas phyogs la ni|| dngos su de gnyis tha dad kyang|| de dang gzugs brnyan 'dra bas na|| gdags pa tsam zhig tshor bar rung|| zhes gsungs pa lta bu'o|| don rig pa ni yul dmigs pas don rig par btags pa yin la shes pa rnams skad cig ma de nyid rang rig cing gsal bar myong bas na bdag nyid myong pa mtshan nyid te bdag nyid gsal ba myong pa yin|| 'dra ba snang pa dmigs pa yin|| des na shes pa thams cad kyi|| dmigs myong bdag nyid tha dad gnas|| zhes gsungs pa lta bu'o|| zla ba gnyis la sogs par snang ba shes pa la de'i rnam pa gtod pa po med pas 'khrul pa'o|| yid kyi rnam par shes pa dang de'i 'khor sems byung rnams la yid kyi mngon sum ni dbang po'i shes pa'i yul gyi skad cig gnyis pas rnam pa gtad na de dang 'dra bas don 'dzin la rmi lam na rta dang glang gi rnam par snang ba dang yid rtog pa la snga phyi dang yul dang ring na 'dres pa'i don spyi gsal bar snang ba na snang pa shes pa'i ngo bo yin rnam pa gtod byed phyi rol na med pas 'khrul pa yin no|| shes pa thams cad rang gsal bar myong pa ni ma 'khrul ba yin no|| mi ldan pa'i 'du byed rnams kyang thal mo bskum pa'i gnas skabs khu tshur yin pa ltar gzugs dang sems dang sems las byung ba'i gnas skabs yin pas de gsum las rdzas gzhan du med de thob pa ni sems la bag chags rnyed pa'i gnas skabs so|| snyoms 'jug gsum ni lus la sems dang sems byung 'gag pa'i gnas skabs so|| srog gi dbang po ni gzugs dang sems dang sems byung gsum skal pa mnyam par gnas pa'i gnas skabs so|| rigs mthun pa yang de gsum 'dra ba'i gnas skabs so|| skye ba yang de gsum snga na med pa'i thob pa'i gnas skabs so|| rgas pa'ang de gsum 'gyur ba'i gnas skabs so|| gnas pa la de gsum rgyun gnas pa'i gnas skabs so|| mi rtag pa de gsum rgyun chad pa'i gnas skabs so|| so so skye bo'ang de gsum gyi 'phags pa'i chos ma thob pa'i gnas skabs so|| 'jug pa la sogs pa yang de gsum gyi rgyu 'bras kyi gnas skabs so|| ming gi tshogs la sogs pa gsum ni sgra'i tha snyad kyi gnas skabs so|| 'dus ma byas gsum po ni mo sham gyi bu la sogs pa ltar gtan med yin pas rdzas su med do zhe'o|| de la 'di skad zhes brjod par bya ste rags pa tsam po'i rgyun bzlog yin|| rags snang shes pa'i bdag nyid na|| bde sdug tha dad ji ltar nges|| so sor mthong na blo don yang|| tha dad snang pa 'khrul pa dang|| ma 'khrul yul ni dngos med dang|| dngos po tha dad min pa'i phyir|| rdzas gcig nyid du ji ltar brjod|| sngo sogs mthong na de bdag gis|| bde sogs mthong zhing rnam la|| rang nyid gtad phyir sngo sogs nyid|| bde sogs ngo bor dmigs par 'gyur|| tha dad rnams yang rdzas gcig na|| cha bcas mthong pa cha med pa'i|| yan lag can nyid 'gog pa yang|| ma nges 'gyur bar gdon mi za|| khyod kyi don la mngon sum gyis|| 'ga' yang med pas tshul gsum med|| rkyen gzhan yod kyang la sogs kyi|| snang pa med pas don dpog na|| snang pa res 'ga' ba nyid las|| cha zas bskyed par cis mi 'dod|| 'dra ma rtogs las der 'dogs na|| ming ni 'dogs par byed la rag|| snyoms 'jug gsum la sems med pa'i|| lus la phyis ni sems byung na|| me nyid med pa'i bud shing las|| du ba bskyed bar cis mi 'dod|| don spyi rtog pa yin nyid na|| skad cig 'dres pa med par 'gyur|| sgra ni don spyi mi snang zhing|| zhen med brjod med ci ltar yin|| zhes bya ba ni mdo sde pa dgag pa mdor bsdus pa'o|| da ni theg pa chen po pa'i tshul brjod par bya ste de yang sems tsam du smra ba rnam pa dang bcas par smra ba ni gzugs kyi gzhi gzugs su snang ba rnams ni sems dang sems las byung ba nyid bag chags goms pas gzugs kyi rnam par shar ba ste shes pa las rdzas gzhan ma yin no|| de ltar gzugs la sogs yul lngar snang ba dang sgro btags par grags pa'i zla ba gnyis dang skra shad la sogs par snang pa'ang> sgo lnga'i rnam shes lnga 'khor sems byung dang bcas pa nyid de ltar snang ba yin|| rmi lam gyi rta glang la sogs pa yid rtog med 'khrul pa 'khor sems byung dang bcas pa de nyid de ltar snang ba'o|| don spyi dang sgra spyi yang yid rtog pa 'khor sems byung dang bcas pa nyid spyi'i rnam par snang ba yin pas yang dag par ni shes pa skad cig ma 'dres pa'i ngo bo yin yang zhen yul mang po la thun mong ba'i rnam par snang bas spyir brjod pa ste gal te spyi yang shes ngo bo'i|| don nyid yin na thal bar 'gyur|| de ltar 'dod phyir skyon yod min|| rnam pa'i ngo bo nyid kyi spyi|| kun la mtshungs par 'dzin phyir ro|| zhes gsungs pa yin no|| dbang po lngar snang ba dang snod kyi 'jig rten du snang ba ni kun gzhi khas len pas kun gzhi 'khor dang bcas pa nyid de ltar snang bar khas len la kun gzhi khas mi len pas yid rtog med rgyun ma chad par gnas pa 'khor dang bcas pa nyid de ltar snang bar 'dod do|| sems kyi gzhi ni slob dpon sha kya blo la sogs pas yul la kha dog du ma dang kha dog re re la yang cha du ma dang mthar rdul du ma'i bar du yod pas de dang bdag gcig pa'i mig gi rnam shes nyid kyang du ma yin la rdul re rer snang ba'i shes pa ni gcig nyid do|| de bzhin du sgra'i shes pa la sogs pa re re yang rnam dbye dpag tu med pas rnam par shes pa rgyud gcig la 'ang grangs las 'das pa yod do zhes zer ro|| sna tshogs gnyis su med par smra ba rnams ni don du snang ba shes par mi 'gal ba ltar du mar snang yang gcig tu bden pa mi 'gal bas kha dog du mar snang yang mig gi rnam shes gcig gi bdag nyid yin pas gang zag la mig gi rnam shes du ma mi 'byung la de bzhin du rna ba'i shes pa la sogs pa'i rigs mthun pa du ma mi 'byung bas re re yin la rigs mi mthun pa du ma 'byung bas sgo lnga'i shes pa lnga dang yid kyi shes pa ste drug yod la yid rtog pa rgyun chad pa na'ang de rtog med du yod pas yid ni rgyun du gnas te bag chags kyang de la brten pa yin no zhes smra la sna tshogs gnyis su med par smra ba'i rnam par shes pa tshogs brgyad du 'dod pa dag ni sgo lnga'i rnam shes dang yid de tshogs drug po ni brgyal ba dang ra ro ba dang gnyid mthug po dang snyoms 'jug gsum gyi gnas skabs la 'gag ste mi brtan pas bag chags kyi rten ni kun gzhi'i rnam par shes pa ste ngo bo ma bsgribs la lung du ma bstan pa dang mtshan nyid sa bon thams cad kyi rten byed rnam shes yin la de yang dmigs pa yongs su ma chad par 'jug pa dang rnam pa mi gsal ba dang 'khor tshor bar btang snyoms dang bcas pa'i kun du 'gro ba lnga 'byung la de ni rdo rje lta bu'i ting nge 'dzin mngon du ma byas kyi bar du chu bo'i rgyun bzhin du rgyun ma chad par 'jug ste rdo rje lta bu'i ting nge 'dzin mngon du byas nas me long lta bu'i ye shes su gnas gyur pa yin no|| de la tshogs drug po 'khor bcas dge ba zag bcas dang mi dge bas lus bskyed pa'i nus pa rnam smin gyi bag chags 'jog pas de la lus bskyed pa'i nus pa yod pa dang lung du ma bstan pa dang dge ba zag med kyis rgyu mthun kho na'i bag chags 'jog cing mi dge ba dang dge ba zag bcas kyis kyang rgyu mthun gyi bag chags 'jog pas de la thams cad kyi rgyu mthun skyed pa nus pa yod pa ni kun gzhi sa bon gyi cha yin pas las kyi rgyu las skye gnas kyi thog mar kun gzhi mtho ris dang ngan 'gro'i dbang po lngar snang ba 'am 'tshams sbyor ba'i shes pa tsam 'phangs pa ni kun gzhi rnam smin gyi cha yin zhes smras te de la kun gzhi rnam shes ni|| rnam smin sa bon thams cad pa|| de ni len pa dag dang gnas|| rnam par rig pa mi rig pa|| de ni ma bsgribs lung ma bstan|| reg la sogs pa kun 'gro lnga|| de la tshor ba btang snyoms ni|| dgra bcom nyid na de ldog go|| zhes gsungs pa lta bu'o|| yang nyon mongs pa can gyi yid ces bya ba kun gzhi la dmigs pa te kha nang du bltas nas ngar dang bdag du 'dzin pa bsgribs la lung du ma bstan pa bdag du lta ba dang bdag du rmongs pa dang bdag du nga rgyal ba dang bdag la chags pa dang kun tu 'gro ba lnga ste 'khor dgu dang mtshungs par ldan pa dgra bcom pa dang 'gog pa'i snyoms 'jug dang lo ka las 'das pa'i lam gyi mnyam bzhag na rgyun chad kyi de ma gtogs pa na chu bo'i rgyun bzhin du 'jug ste de la gnas te rab 'byung zhing|| de la dmigs pa yid ces bya|| rnam shes ngar 'dzin bdag nyid can|| bdag tu lta dang rmongs pa dang|| bdag rgyal bdag chags 'du shes pa|| gang du skyes pa de'o gzhan|| reg rtsogs kyang de dgra bcom med|| 'gog pa'i snyoms par 'jug la med|| 'jig rten 'das pa'i lam na med zhes gsungs lta bu'o|| de ltar tshogs drug dang kun gzhi dang nyon mongs pa can gyi yid gnyis te rnam par shes pa tshogs brgyad yin no zhe'o|| byang chub sems dpa' gcig pur smra ba dag ni rnam par shes pa gcig nyid yul du ma la 'jug ste mig gi rnam par shes pa gcig nyid yul du ma la 'jug ste mig gi rnam par shes pa gcig nyid la sngon po dang ser po la sogs pa du ma'i rnam pa 'char ba ltar shes pa gcig nyid la gzugs dang sgra la sogs pa du ma'i rnam pa 'char ba'ang mi 'gal la rtog pa gcig la shes pa'i ldog pa'i don spyi yang snang la shes pa'i gsal ba ldog pa thams cad dbyer med pa'i gsal ba'i don rang gi mtshan nyid myong bas de'i don spyi mi snang zhing de la rtog pa med pa'ang rdzas gcig la mi 'gal ba yin no|| gnyen pos spang bya bcom zhes pa yang me dang grang reg ltar rdzas tha dad pa la rgyun 'jug pa dang 'gal bar skyes pa'i gnod bya dang gnod byed du gyur pa tshogs brgyad du smra bas kun gzhi sa bon gyi cha gnod bya la bdag med goms pa'i yid gnod byed kyi 'bras bu skyed pa'i nus pa med pa ma yin te dar la bab pa'i rdzas kyi rgyun nyid rgad por skyes pa na rgyun de nyid sngar gyi dar la bab pa'i rnam pa can log pas rgas pas lang tsho bcom zhes brjod pa ltar phyin ci log pa'i rnam pa can gyi shes pa'i rdzas rgyun nyid phyis phyin ci ma log pa'i shes par skye ba de la phyin ci log skyed pa'i nus pa med par gyur pa nyid la gnyen pos spang bya bcom zhes brjod pas spang bya snga la gnyen po phyis 'byung par brjod pa yin no|| shes pa'i rdzas gcig po de skye mched kyi sgo du mar snang ba la brten te yul du ma'i rnam pa 'char bas rnam shes du mar rig pa yin te spre'u gcig mkhar gyi bu ga du mar rim gyis byung ba na spre'u du mar gol ba bzhin no zhes smra ste gang zhig lus med phug gnas shing|| ring du rgyu zhing gcig pur spyod|| gdul bar dka' ba'i sems 'dul ba|| de ni bram zer ngas bshad do|| zhes gsungs pa lta bu'o|| sngar bshad pa'i sems las byung ba lnga bcu rtsa gcig la kha cig ni gtso bo rnam shes las rdzas tha dad pa sngar bshad pa ltar gtso bo dang mtshungs par 'dod la kha cig ni de lta yin na yid rtog pa la 'khor rtog med 'byung na gtso bos don spyi 'dzin la 'khor gyis don rang gi mtshan nyid 'dzin pas dmigs pa mtshungs par mi rung la 'khor rtog pa yin na 'khor kun du 'gro ba lnga kho na 'byung ba na rtog rdzas drug dang 'khor mang po 'byung ba na rtog pa rdzas mang po rgyud gcig la 'byung bar 'gyur bar myong ba dang 'gal ba dang mig gi shes pa la ngo bo snang la khyad par mi snang zhing de'i 'khor la khyad par snang ba la rang gi ngo bo mi snang bas rdzas gcig la snang ba dang mi snang ba mi 'gal bar 'gyur ro|| gal te gtso bo la yang gnyis ka snang bas snang ba dang mi snang ba cha gnyis med do|| 'on kyang gtso bo la ngo bor snang ba rang gi stobs kyis yin pas ngo bo snang par gzhag la khyad par snang ba 'khor gyi stobs kyis yin pas khyad par snang bar mi gzhag go|| 'khor la yang khyad par snang ba rang gi stobs kyis yin pas khyad par snang bar gzhag la ngo bor snang ba gtso bo'i stobs kyis yin pas ngo bo snang bar mi gzhag go zhe na de ltar na gtso bo snga'am phyi'am dus mnyam par gnas dang po ltar na dus mtshungs med pa dang gtso bos 'khor ngo bo 'dzin par skyed par rung yang 'khor phyis 'byung bas gtso bo sngar yod pa de khyad par 'dzin par skyed par mi rung ngo|| gnyis pa ltar na yang dus mtshungs med pa dang 'khor gyis gtso bo khyad par 'dzin par skyed du rung yang gtso bo phyis 'byung bas 'khor sngar yod pa de ngo bo 'dzin par skyed par mi rung ngo|| gsum pa ltar na dus mnyam pa la phan gdags bya dang 'dogs byed med pas gtso bos dus mnyam pa'i 'khor la ngo bo 'dzin par skyed par mi rung la 'khor gyis gtso bo dus mnyam pa la khyad par 'dzin par skyed par mi rung bar 'gyur ro|| gal te dus mnyam par skyed pa ma yin te skad cig ma snga ma'i gtso bos da ltar ba'i blo'i 'khor ngo bo 'dzin par skyed la skad cig ma snga ma'i blo'i 'khor gyis da ltar ba'i gtso bo khyad par 'dzin par skyed pa yin no zhe na snyoms 'jug pa las langs ma thag du skyes pa'i mig gi rnam shes la shes pa snga ma'i 'khor sngon du ma song ba de la khyad par snang ba yod dam med dang po ltar na ldog pa ma grub pas khyad par snang ba de 'khor snga ma'i 'bras bur mi rung la gnyis pa ltar na gtso bo la ngo bo snang la khyad par mi snang bas rdzas gcig la snang ba dang mi snang ba cha gnyis yod par 'gyur ro|| yang snoms par 'jug pa las langs ma thog gi mig gi rnam par shes pa'i 'khor la khyad par snang ba na ngo bo snang ba yod dam med dang po ltar na gtso bo snga ma sngon du ma song yang ngo bo snang ste ldog pa ma grub pas ngo bo snang ba gtso bo snga ma'i 'bras bu mi 'thad la phyi ma ltar na 'khor la khyad par snang gi ngo bo mi snang bas rdzas gcig la snang ba dang mi snang ba cha gnyis yod par 'gyur ro|| gal te gtso bo la ngo bo 'ba' zhig gi rnam pa shar la 'khor la khyad par 'ba' zhig gi rnam pa shar mod ngo bo'i rnam pa gtso bo dang bdag gcig la khyad par gyi rnam pa 'khor dang bdag gcig pa dang phyi rol na ngo bo dang khyad par bdag gcig pa gtan med pas snang ba dang mi snang ba 'gal ba de rdzas gcig la 'dus pa med do|| rnam med pa'i ltar phyi rol na ngo bo dang khyad par rzdas gcig pa med la shes pa'i gzung pa dang 'dzin pa gnyis po'ang sgro btags yin pas rdzas gcig pa med de|| des na snang ba dang mi snang ba cha gnyis pa de rdzas gcig la 'du ba ma yin no zhe na de ltar na gzung cha'i rnam pa la ngo bo dang khyad par rdzas gcig pa'ang med la shes pa so so la snang pas kha dog dang sgra ltar rdzas gcig tu snang pa'ang med pas dmigs pa mtshungs pa gtan med par 'gyur ro|| des na gtso bo dang 'khor rdzas gcig yin la rdzas gcig la bdag nyid thams cad kyis snang yang ngo bo snang ba'i ldog pa nas gtso bo yin la khyad par snang ba'i ldog pa nas 'khor yin te rnam shes dang mi rtag pa rdzas gcig kyang rnam shes rnam shes kyi phung po yin la mi rtag pa 'du byed kyi phung po yin pa ltar rdzas gcig kyang ngo bo snang ba rnam shes kyi phung po yin la khyad par snang ba'i ldog pa 'du byed kyi phung po yin par mi 'gal bas sems dang sems las byung ba rdzas gcig la ldog pa tha dad pa yin te sems ni gnyis su snang ba ste|| de bzhin chags sogs snang ba'am|| dad la sogs pa snang bar 'dod|| nyon mongs dge chos yod ma yin|| zhes gsungs pa lta bu'o|| de ltar na rdzas gcig go zhes 'dod do|| mi ldan pa'i 'du byed kyang thal mo dang khu tshur ltar gzugs dang sems dang sems las byung ba'i gnas skabs yin pa dang srog gi dbang po dang ris mthun pa dang skye ba la sogs pa bzhi dang so so skye bo dang cha 'thun dgu snga ma ltar gzugs dang sems dang sems las byung ba gsum char gyi gnas skabs yin pa snga ma dang mthun mod kyi thob pa ni shes pa gzhan gyi gnas skabs ma yin te kun gzhi la shes pa gzhan gyis bag chags bzhag pa'i gnas skabs so|| snyoms 'jug gsum yang lus kyi gnas skabs ma yin te kun gzhi la tshogs drug 'gag pa'am tshogs bdun 'gag pa'i gnas skabs so|| ming gi tshogs la sogs pa'ang sgra rang gi mtshan nyid kyi gnas skabs ma yin te yid rtog pa 'khor dang bcas pa la ming dang tshig dang yi ger snang pa'i gnas skabs yin no|| 'dus ma byas ni mdo sde pa dang mthun te snga ma gsum gyi steng du de bzhin nyid la sogs gzhan yod do zhes 'dod do|| 'di'i lan brjod par bya ste snang ba shes pa'i ngo bor ni|| smra ba'i lugs ni sngar brjod zin|| skra sogs sgra don shes pa na|| kun tu brtags pa gang yin smos|| bdag dang chos su zhen pa'i yul|| bdag gnyis yin na mtshan gzhi med|| kun btags mtshan gzhi ga la yod|| yod na gzhi med rtags grub 'gyur|| bdag med snang na shes pa'i rdzas|| yin phyir rgyu dang bcas par gyur|| snang med tshad ma'i yul min pas|| mtshan nyid can du ji ltar nges|| sna tshogs rnam par snang ba yi|| shes pa kun nam mig gi blo|| dam pa'i don du dbyer med pa'i|| rdzas gcig nyid du smra na go|| phyogs kyi cha dang bral ba'i|| yan lag can yang yang dag par|| rnam par dbye bas stong pa'i|| rdzas gcig yin pa ji ltar dgag|| char snang 'khrul yul dngos med dang|| ma 'khrul yul ni du ma'i dngos|| yin phyir dam pa'i don du na|| rang bzhin gcig tu 'gal zhe na|| snang ba du mar snang ba yang|| 'khrul yul dngos med ma 'khrul ba'i|| yul ni du ma'i dngos yin phyir|| dam pa'i don du rdzas gcig min|| rnam pa du ma blo min las|| log phyir gcig tu brjod na ni|| skyes bu kun gyi rnam shes kyang|| blo tsam yin phyir gcig tu 'gyur|| rdul gyi rnam pa'i grangs bzhin du|| rnam par shes pa du ma na|| blo gcig du ma'i yul 'dzin pa|| med phyir rags snang med par 'gyur|| du ma'i phyogs la ltos par ni|| mi snang rags snang med par 'gyur|| snang ba cha dang bcas snang phyir|| yang dag gcig dang du mar med|| zhes bya ba ni rnam pa dang bcas par smra ba dgag pa mdor bsdus pa'o|||| da ni rnam pa med pa'i lugs brjod par bya ste sgra don dang zla ba gnyis la sogs pa thams cad don dang blo gnyis ka'i ngo bo med pa dngos po ma yin pas blo 'khrul pa la sgro btags nas snang pa ltar dbang po lnga dang yul lnga dang snod kyi 'jig rten du snang ba yang shes pa dang phyi rol gyi dngos po gnyis ma yin no|| thog ma med pa'i ma rig pa'i bag chags las med bzhin du sgro btags nas snang ba ste|| des na gzugs kyi gzhi sgro btags pa kho na'o|| sems kyi gzhi dang sems las byung ba'i gzhi gzung cha'i rnam pa sgro btags pa dang bdag gcig pa med pas rnam pa'i dri mas ma bslad pa shel sgong dag pa lta bu phyogs la sogs pa'i cha med skad cig don dam snga ma las phyi ma skye ba 'dod do|| lugs 'di la'ang rdul du mar snang ba shes pa rdzas gcig par mi 'dod pas shes pa grangs mtha' yas pa'i lugs ni med mod kyi rnam shes brgyad dam drug gam gcig tu 'dod pa'ang snga ma ltar yod la sems dang sems byung rdzas tha dad pa dang gcig pa'i lugs kyang snga ma ltar yod do|| mi ldan pa'i 'du byed dang 'dus ma byas ni rnam bcas pa'i lugs ji ltar ba bzhin no zhe'o|| 'dir smras pa|| gzugs sogs med na bde sogs kyang|| dngos po yod par ji ltar 'gyur|| don byed ce na sreg la sogs|| byed phyir don yang dngos por 'gyur|| phyogs kyis dbye bas gcig pa dang|| du ma nyid du med ce na|| dus kyis dbye bas gcig pa dang|| du ma gcig tu ga la yod|| cha med gcig dang du ma'i dngos|| med pas yang dag dngos med kyi|| kun rdzob med min blo dang don|| kun rdzob dngos por mtshungs pa yin|| shes pa'i skad gcig cha med na|| snga phyi gnyis dang 'brel med 'gyur|| snga ma dang ni ma 'brel na|| rgyu med res 'ga' 'byung mi 'gyur|| phyi ma 'bras bu mi srid na|| don byed pa'ang med par 'gyur|| dngos rnams da lta dngos po'i phyir|| 'das dang ma 'ongs bar na gnas|| snga phyi gnyis dang 'brel pa'i dngos|| thog ma dbu dang tha ma'i cha|| gsum phyir yang dag gcig pa dang|| du ma'i rang bzhin bral ba yin|| zhes bya ba ni rnam med pa'i smra ba'i lugs dgag pa mdor bsdus pa'o|| da ni thub pa chen po'i gsung gi gsang pa mchog du zab pa'i don de kho na nges pa'i rigs par smra ba'i ngo bo nyid med par smra ba rnams kyi gzhung lugs brjod par bya ste|| 'dus ma byas la de bzhin nyid don dam pa'i bden pa yin la de las ma gtogs pa gsum dgag bya la ltos nas de med zhes btags pa yin pas gtan med pa kho na'o|| lhag ma gzugs dang sems dang sems las byung ba dang de'i gnas skabs mi ldan pa'i 'du byed bzhi po yang tha snyad du don byed pa dang sgro ma btags pa'i dngos por yod la yang dag par na 'og nas 'chad pa'i tshul gyis gcig dang du ma la sogs pa gang du yang ma grub pas sgyu ma la sogs pa ltar ma brtags na nyams dga' ba 'khrul pa'i gzung cha ma yin la dpyad mi bzod pas mthar thug dpyod pa'i yul du med pas yang dag pa'i kun rdzob yin la zla ba gnyis la sogs par snang ba dang rtog pa la don spyi snang ba ni med bzhin du snang bas 'khrul pa'i gzung yul yin la gcig dang du mar btsal na 'dzin cha ma rnyed pas gzung cha ma rnyed dpyad mi bzod pas mthar thug dpyod pa'i yul ma yin pas log pa'i kun rdzob po|| snang ba mtha' dag la dpyad mi bzod pas khyab pas ma dpyad pa'i yul kun rdzob kyi bden pa'o|| de yang shes bya nang gi dbu ma pas 'dod pa ltar gzugs la sogs par snang ba ma 'khrul ba'i blo dang bdag gcig la skra shad la sogs par snang ba 'khrul pa'i blo dang bdag gcig cing don spyi dang sgra spyi'ang rtog pa dang bdag gcig pas snang ba thams cad shes pa'i ngo bo yin te yang dag pa'i kun rdzob yin la bdag gcig pu zhen par byas pa la sogs pa'i zhen yul log pa'i kun rdzob yin no zhes ni brjod par mi bya ste gzung cha dang 'dzin cha rdzas gcig tu tha dad du snang na yan lag can gyi rdzas gcig po dgag par mi nus par 'gyur la tha mi dad du snang bas bde sdug tha dad du'ang sgrub mi nus par 'gyur zhing sngon po la sogs pa la bde ba la sogs de'i bdag nyid du yod pa mi khegs na sa phyogs dag pa na snang rung gi bum pa ma dmigs kyang yod pa mi khegs par 'gyur bdag gnyis su zhen pa'i yul yang bdag gnyis yin na mtshan gzhi shes bya la med pa log pa'i kun rdzob kyi mtshan nyid rten par ma 'grub pa dang zhen yul bdag gnyis kyis stong pa yin na de blo la snang na shes pa dang rdzas gcig par khyed kyis 'dod pas khyad nyid kyis dngos por khas blangs pa'i phyir log pa'i kun rdzob du khas blangs par 'gal la mi snang na snang la bden pas stong pa'i sgyu ma lta bu yin pas kun rdzob tsam yang ma yin pas log pa'i kun rdzob du 'gal ba'i phyir ro|| sems tsam rnam med pa'i phyogs dang mthun pa'i dbu ma yin na yang gzugs la sogs pa log pa'i kun rdzob yin pa ltar sems la yang ma yin la don yod pa'i lugs la mdo sde pa dang yang mthun na yang sngar ltar gnod pa yod pas ma yin te des na gtso bo'i sems kyi gzhi la sems rnam shes tshogs gcig pa ni gtan ma yin te yin na rtog med la bum pa snang ba na rtog pa la yang bum pa'i don spyi snang bas yul gcig la ltos nas rtog pa dang rtog med ngo bo gcig par thal ba dang don ngo bo gcig la snang mi snang cha gnyis med par ltar shes pa'i ngo bo gcig la yang 'dzin mi 'dzin gnyis med pas snang ba mig gis gzung pas ltar sna la sogs pas kyang gzugs mthong par thal zhes pa ni nyes pa min na tshogs drug gam brgyad ni 'dra'o|| don spyi dang zla ba gnyis la sogs pa log pa'i kun rdzob yin la gzugs la sogs pa snang ba nyid bems po yang dag pa'i kun rdzob dang sems dang sems las byung ba'i rig pa yang dag pa'i kun rdzob yin no|| don dam pa'i bden pa la yang kha cig bden pas stong pa'i snang ba sgyu ma lta bur smra ba dang ma yin dgag du bden pa gang du yang rab tu mi gnas par smra ba'i lugs gnyis yod zer ba ni mun sbrul gyi bshad pa ste sgyu ma lta bur smra ba rab tu mi gnas par smra ba las lugs gzhan du brjod pa de bden pas stong par khas mi len pas lugs gzhan yin nam snang ba ma yin dgag du khas len pas lugs gzhan yin dang po ltar na sgyu ma lta bur smra bas bden pas stong par khas mi len na de snang ba sna tshogs par khas len par 'gal bas sgyu ma lta bu nyid kyang khas mi len par thal lo|| gnyis pa ltar na snang ba ma yin dgag pa tsam khas len pas rab tu mi gnas pa las lugs gzhan yin nam snang ba ma yin dgag de dpyad bzod du khas len pas rab tu mi gnas pa las lugs gzhan yin dang po ltar na rab tu mi gnas par smra ba nyid kyang rab tu mi gnas pa las lugs gzhan du 'gyur te snang ba ma yin dgag de tsam khas len pa'i phyir ro|| khas mi len na kun rdzob la skur pa 'debs pas rgyang 'phen pa ltar chad par 'gyur te des ma mthong ba bkag pa ltar 'dis mthong ba nyid kyang bkag pa'i phyir ro|| gnyis pa ltar na sgyu ma lta bur smra ba dpyad bzod 'di pa ma yin dgag khas len pas dngos por smra ba dang tha dad med par 'gyur ro|| rab tu mi gnas pa yang sgyu ma lta bur smra ba las lugs gzhan du brjod na sgyu ma khas mi len pa'am sgyu ma dpyad bzod du khas mi len pas lugs gzhan yin dang po ltar na rab tu mi gnas pas kun rdzob thams cad mi 'dod pas rgyang 'phen pas kyang smad par bya bar 'gyur te rgyang 'phen pas kun rdzob kyi phyogs gcig la skur ba btab pa yin la rab tu mi gnas pas kun rdzob thams cad la skur ba btab pa'i phyir ro|| gnyis pa ltar na sgyu ma ltar smra ba nyid kyang sgyu ma ltar smra ba las tha dad du 'gyur te sgyu ma dpyad bzod par khas mi len pa'i phyir ro|| dpyad bzod du khas len na bden pa'i snang ba yin pas sgyu ma'i don mi gnas la snang ba dpyad bzod par 'dod pas dngos por smra ba dang yang tha dad med par 'gyur ro|| de bas na dbu ma ba thams cad kyis sgyu ma lta bu nyid ni dpyad bzod par mi 'dod pas cir yang ma grub pa kho na dpyad bzod par 'dod pa la tha dad gtan med pa yin no|||| dpyad bzod ma yin dgag mtha' dag gis stong pa'i tshul 'di yin te dngos po tsam la rang bzhin gyis dus du ma dang 'brel pa rtag pa'i dus yod pa ma yin te gang 'gal ba'i chos dang ldan pa yang dag par na gcig ma yin te sngon po dang sngon po ma yin pa lta bu'o|| snga ma dang phyi ma yang 'gal ba'i chos dang ldan pa yin pas zhes bya ba ni khyab byed 'gal ba dmigs pa'o|| dus du ma dang 'brel pa'i skad cig ma'i gcig kyang yod pa ma yin te snga phyi gnyis kyi bar na gnas pa la ni cha dang bcas pas khyab pa yin te nyin mo'i dus tho rangs dang 'brel pa'i snga tro dang srod dang 'brel pa'i phyi tro dang gung ste cha gsum yod pa bzhin no|| gal te skad gcig la khyab byed cha dang bcas pa med na khyab bya snga phyi gnyis dang 'brel pa yang med par 'gyur ro|| de 'dod na snga ma dang bral na rgyu med pas res 'ga' ba ma yin par 'gyur la skad cig mas khyab ste res 'ga' ba yin pas rgyu ldan yin te snga ma dang 'brel la phyi ma dang ma 'brel na 'bras bu bskyed du mi nus par 'gyur ba dang zhig nas med pa dang ma 'brel pa rtag par 'gyur ro|| don byed par rung bas 'bras bu dang 'brel pa la rtag pa ma yin pas zhig nas med pa dang yang 'brel te phyi ma dang yang 'brel lo|| des na snga phyi gnyis dang 'brel pas cha dang bcas la cha dang cha'i la sogs pa thams cad kyis kyang khyab bya snga phyi dang 'brel par 'dor mi srid pas khyab byed cha bcas 'dor mi srid pas dngos po la don dam pa'i gcig yod mi srid la shing med na nags tshal med pa ltar gcig mi srid na des bsags pa'i du ma mi srid pas yang dag pa'i dngos po mi srid pa yin no|| rigs pa'i yul du dngos po ma grub na dngos po'i bye brag shes pa dang sgra dang tshad ma rigs pa'i yul du med na khyad par du byas pa'i shes bya dang brjod bya'ang rigs pa'i yul du med do|| 'dzin pa rigs pa'i yul du med na des khyad par du byas pa'i gzung pa yang rigs pa'i yul du med pas snang ba rigs pa'i yul du med do|| chos can rigs pa'i yul du med pas des khyad par du byas pa'i chos nyid kyang rigs pa'i yul du med do|| 'gal zla sel ba'i sgra rigs pa'i yul du med na des khyad par du byas pa'i sgras zhen rung rigs pa yang mtshon bya yang rigs pa'i yul du med pa dang rnam bzhag gi 'bras bu rigs pa'i yul du med pas des khyad par du byas pa'i rnam 'jog gi rgyu mtshan nyid kyang rigs pa'i yul du med do|| don spyi tha dad shar ba'i rtog pa dang don spyi gcig shar ba'i rtog pa rigs pa'i yul du med pas des khyad par du byas pa'i don spyi gcig shar bas zhen rung gi ldog pa gcig dang don spyi tha dad shar bas zhen rung gi ldog pa tha dad kyang rigs pa'i yul du med pas khyab bya dang khyab byed kyang rigs pa'i yul du med pas rigs pa'i yul gyis ma yin dgag gang du yang ma grub pa don dam pa'i bden pa yin no|| cir yang ma grub pa nyid rigs pa'i yul gyi gzhir byas pa la rigs pa'i gzhal bya yin pa'i mtshan nyid yod pas mtshon bya don dam pa'i tha snyad du mtshon pa yang tha snyad pa'i shes pa kho na yin te rigs pas rigs shes yul du byas pa med pa'i phyir ro|| des cir yang ma grub pa kho na don dam pa'i bden pa'i mtshan gzhi yin te rigs pa'i gzhal bya'i ldog pa dang don dam gyi bden pa'i tha snyad kyi ldog pa yang ma yin dgag yin pas dpyad mi bzod pa kun rdzob kyi bden pas mtshon pa'i mtshan gzhi kho na yin no|| cir yang ma grub pa'ang pha rol pos 'gal zla'am khas blangs pa de'i 'gal 'gog pa'i thal bas grub la 'gog gi phyogs kyi chos dang tshad ma nges pa la brten pa'i rjes dpag gis 'gog pa ma yin te de dag mthun snang du grub pa'i tshad ma med pa'i phyir ro zhes brjod par mi bya ste mngon sum tshad ma med na smra ba po dang de'i ngag gnyis kyang ma grub pas pha rol khas ma blangs zhes bsnyon pa dag tu mi rung pas thal ba 'god pa mi 'thad la gang zag dang ngag la mngon sum tshad ma yin pa ltar gzhi dngos po dang rtags rten yod pa gcig dang du mas khyad par la sogs pa tshad mas grub pa dang rjes dpag tshad ma khas mi len na pha rol la blo yod par ma grub pas mtho yor lta bur dgos pas de la thal ba brjod pa'ang mi rigs rjes dpag tshad ma yin na snga phyi 'brel pas cha dang bcas pa dang de las gcig med pa dang de las du ma med pa la sogs pa rjes dpag gis grub pas yang dag pa'i rtags dang de ston pa'i ngag rang rgyud dang de la ston pa'i rjes dpag la bsnyon pa 'gal ba'i phyir ro|| khas blangs pa kho na la thal ba sbyor bas the tshom dang mi srid pa bkag par 'gyur la khas blangs pa bden na de'i dor ba mi 'thad la mi bden na de'i 'gal ba 'gog mi nus pa'i phyir yang thal tsam ma yin te sngar brjod pa'i rjes dpag nyid kyis yin no|| tha snyad rang ldog rigs yul min|| des na don dam tha snyad 'dogs|| ma yin dgag pa rigs grub dang|| spros dang bcas par 'gyur ba med|| de'i gzhi spros bral la sogs pa|| rigs yul yin phyir des na de|| yod de byas pa la yod pa'i|| tshul gsum rtags la yod pa bzhin|| rigs pa'i gzhal byar kun 'dzin phyir|| de ni de yi gcad bya yin|| de gzhi spros med la sogs pa|| kun rdzob yin na de yod la|| khyad par gzhal bya khyad par can|| gzhal bas 'ga' yang khyad par ni|| ma bzung khyad par can 'dzin phyir|| don spyi 'dzin byed ma myong ngo|| dngos dang dngos med rtogs pa ni|| gcig gi yul du 'gal ba med|| rigs pa'i yul dang yul min pa|| rtogs pa gcig gi yul du 'gal|| chos de bden pa ma yin na|| de dang tshogs pa bden par 'gal|| chos de bden pa de dang ni|| tshogs pa mi bden 'gal ba yin|| med dgag nges blo la ltos nas|| mthar thug dpyod pa'i yul med pas|| bsgrub pa'i blo la ltos nas ni|| ma dpyad yul du 'gal ba med|| bsgrub blo la ltos ma dpyad yul|| de la rigs blos dpyad bzod yod|| gnyis snang bzung la 'khrul pa la|| shes pa ma 'khrul yod pa bzhin|| zhes bya ba ni ngo bo nyid med pa la brtsod pa spang pa mdor bsdus pa'o|| 